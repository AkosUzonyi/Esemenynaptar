100 éve halt meg Ady Endre (1877–1919) költő, újságíró. “Születtem pedig, hajh, 1877. november hó 22. napján Szilágy megye Érmindszent községében, a régi Közép-Szolnok vármegyének Szatmárral határos érmelléki kis falujában.” (Ady Endre: Önéletrajz 1913.) 
Költői hírnevét az 1906-ban publikált Új versek, az országos ismertséget pedig negyedik kötete, a Vér és arany hozta meg számára. A Nyugat folyóiratnak (1908) haláláig munkatársa, szerkesztője volt. Költészetét a szimbolizmus határozza meg, amelyre nagy hatást gyakorolt a Párizsban megismert Baudelaire és Verlaine verseivel való találkozás. Ady szimbolizmusa mögött az „Egész” helyreállításának, megragadásának törekvése áll. A „Minden Egész eltörött” (Kocsi-út az éjszakában) fájdalmas tapasztalatának következménye, hogy csakis a költészetben, a vers valóságában teremthető meg az elvesztett Egész. Verseiben az én köré épít világot, saját mitológiát teremt egyrészt a nagybetűs szavak (Élet, Halál, Egész, Minden, stb.), másrészt az összetett jelentésű, valódi szimbólumok használatával (a fekete zongora, Nagyúr, Ős-Kaján, eltévedt Lovas, stb.). Az Én-központúság, a versekben erőteljesen szereplő lírai én is ebből a perspektívából válik értelmezhetővé: a Ki vagyok én? kérdésére - amely a személyiség széttörtségéből fakadó elemi erejű kiáltás – adható válasz nem lehet egységes, hanem sokféle, rétegzett és ellentmondásos. Az Én: Góg és Magóg fia, a Hortobágy poétája, a Halál rokona, a magyar Messiás, az Istenhez hanyatló árnyék, a Holnap hőse, stb. Ezen szerepekből formálódik meg az az egyén, akiben állandó harc és küzdelem zajlik, aki folyamatosan küzd – magáért, az elvesztett Egészért. Az Ady-líra ezért rendezhető tematikus csoportokba: Léda-versek, a magyar Ugar látomásai, ars poetica jellegű versek, létharc-versek, istenes versek, Halál-versek, kuruc versek, háborús versek, forradalmi versek, Csinszka-versek. 
„Próbáltam rengeteget élni, azaz jobban ráfigyelni arra, amit mindig erősen érezve és szenvedve éltem. Írásaim, különösen a versek, egyszerűen fölháborodást keltettek: voltam bolond, komédiás, értelmetlen, magyartalan, hazaáruló, szóval elértem mindent, amit Magyarországon új poétának el lehetett érni, de nem haltam meg.” (Ady Endre: Önéletrajz)
	Ifjú szívekben élek
Ifjú szivekben élek s mindig tovább,
Hiába törnek életemre
Vén huncutok és gonosz ostobák,
Mert életem millió gyökerű.
Szent lázadások, vágyak s ifju hitek
Örökös urának maradni:
Nem adatik meg ez mindenkinek,
Csak aki véres, igaz életű.
Igen, én élni s hóditani fogok
Egy fájdalmas, nagy élet jussán,
Nem ér föl már szitkozódás, piszok:
Lyányok s ifjak szívei védenek.
Örök virágzás sorsa már az enyém,
Hiába törnek életemre,
Szent, mint szent sír s mint koporsó, kemény,
De virágzás, de Élet és örök.

Kocsi-út az éjszakában
Milyen csonka ma a Hold,
Az éj milyen sivatag, néma,
Milyen szomoru vagyok én ma,
Milyen csonka ma a Hold.
Minden Egész eltörött,
Minden láng csak részekben lobban,
Minden szerelem darabokban,
Minden Egész eltörött.
Fut velem egy rossz szekér,
Utána mintha jajszó szállna,
Félig mély csönd és félig lárma,
Fut velem egy rossz szekér.

