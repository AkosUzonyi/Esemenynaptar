200 éve született Szacsvay Imre (1818–1849) ügyvéd, politikus, az 1848–49-es szabadságharc vértanúja. Beöthy Ödön, a reformellenzék bihari vezérének írnokaként 1834-ben bekapcsolódott az országgyűlési ifjak mozgalmába, majd ugyancsak Beöthy kíséretében részt vett az 1839–1840-es országgyűlésen is. 1845-ben sebet kapott a bihari megyegyűlésen, amikor Tisza Lajos adminisztrátor hajdúkkal kényszerítette az ellenzéki képviselőket az ülésterem elhagyására. A váradi liberálisok vezetőjeként fontos szerepet játszott 1848 márciusában az országos eseményekre jelentős hatást gyakorló helyi mozgalmakban. 1848 júniusában képviselőnek választották, az országgyűlésen Kossuth hívei közé számított. Országgyűlési jegyzőként részt vett a Függetlenségi nyilatkozat megszövegezésében, és ő olvasta fel a dokumentumot 1849. április 14-én. E tette miatt októberben felségárulás címén halálra ítélték és kivégezték. A bíróságon Szacsvay így védekezett a váddal szemben: „Nem bűn, ha valaki szereti népét, és hazájáért munkál.”	<a href='http://biharkutatas.hu/wp-content/uploads/2011/10/BD6-07-Fleisz-J%C3%A1nos-az-elfeledett-v%C3%A9rt-szacsvay.pdf'>http://biharkutatas.hu/wp-content/uploads/2011/10/BD6-07-Fleisz-J%C3%A1nos-az-elfeledett-v%C3%A9rt-szacsvay.pdf</a> 
