75 éve született Eckhardt Mária (1943–) zenetörténész, karnagy, Liszt Ferenc életművének kutatója. Liszt művészetével első munkahelyén, az Országos Széchényi Könyvtár Zeneműtárában kötelezte el magát, ahol az intézmény Liszt-kéziratait és korabeli másolatait kellett újrakatalogizálnia. Első könyve is az OSZK Liszt-kéziratairól jelent meg, angol nyelven. A Zenetudományi Intézet Magyar Zenetörténeti Osztályán 1973-tól foglalkozott a XIX. századi magyar zenetörténettel, azon belül pedig elsősorban Liszt Ferenc munkásságával. 1984-ben megbízást kapott a Régi Zeneakadémia rekonstrukciója során kialakítható Liszt Ferenc Emlékmúzeum előkészítésére. Kérésére az intézmény kutatóközpont is lett egyben. 1986-tól 2009-ig volt a Liszt Ferenc Emlékmúzeum és Kutatóközpont igazgatója, majd tudományos igazgatója. 1970 óta vezeti az Országos Széchényi Könyvtár énekkarát.
