125 éve született Derkovits Gyula (1894–1934), Szombathelyen, egy sokgyermekes, szegény családba. Apja asztalosmester, a fiának is ezt a szakmát szánta, annak ellenére, hogy művészeti tehetsége már fiatalon megmutatkozott. A munka miatt sokat hiányzott az iskolából és harmadik osztályban abba is hagyta. Édesanyja még gyerekkorában meghalt, ami fiatalkorának egyik legmegrázóbb élménye lett. Az első világháború kitörésekor önként bevonult, de hamarosan lőtt sebet kapott. Bal karját amputálni akarták, de nem engedte, béna maradt és mellé egy egész életére kiható tüdőbajt is kapott. Budapestre költözött, hadirokkantként segélyekből és asztalos munkákból próbálta eltartani magát. Emellett esti iskolákban tanult rajzolni és festeni. 1918-ban Kernstok Károly felvette a nyergesújfalui művésztelepre, ahol ingyen tanította. Mivel a kormány a segélyek egy részét megszűntette, el kellett hagynia a telepet és visszatért Budapestre, majd 1923-ban három évre Bécsbe költözött. Témáit főleg a hétköznapi életből vette, a szegény embert és környezetét festette meg. 1927-ben az Ernst Múzeumban egy csoportos kiállításon 41 festménnyel mutatkozott be. Az itt kiállított képei jellemzően két csoportba oszthatóak: az otthon meghitt biztonságos melege és a vele konfliktusban álló külvilág. 1929-ben, a Dózsa-féle parasztlázadás emlékére készített egy 12 darabból álló rézkarc-sorozatot, amely a későbbi grafikus generációkra is nagy hatást gyakorolt. 1930 után teljesedik ki egyéni stílusa, színei kivilágosodnak, teljesen új formanyelvet teremt magának, a szigorú képszerkesztés, a lírai színvilág és az ihletett emberábrázolás remek ötvözetét. Képei monumentális méretűvé nőnek és egyre több fémfestéket használ (pl. arany és ezüst porfestéket). Munkásságának állít emléket 1955 óta, a fiatal képzőművészeknek adható Derkovits-ösztöndíj.https://www.hung-art.hu/frames.html?/magyar/d/derkovit/index.html <a href='http://mek.oszk.hu/04600/04671/html/eletrajz.htm#1'>http://mek.oszk.hu/04600/04671/html/eletrajz.htm#1</a> 

