125 éve született Aba-Novák Vilmos (1894–1941) festő, grafikus. A római iskolát képviselő, legerőteljesebb, legtermékenyebb alkotó volt a két világháború közti Magyarországon. Kiváló kompozícióteremtő képesség, monumentalitásra törekvő stílus jellemzi művészetét. 1912–14 között a Magyar Képzőművészeti Főiskolán tanult, mestere Révész Imre volt. Alkotott a szolnoki művésztelepen és a nagybányai művésztelepen is. 1928–30-ig a Római Magyar Akadémia ösztöndíjasa, 1939-től a budapesti Képzőművészeti Főiskola tanára. Freskófestőként monumentális állami és egyházi megbízásokat teljesített, mint a szegedi Szent Demeter-kápolna falképe (1931), a jászszentandrási templom freskói (1933), a szegedi Hősök kapuja boltozata (1936), a városmajori templom mennyezete és szentélye (1938) a székesfehérvári Szent István-mauzóleum (1938–39). Késői temperafestményeinek virtuóz stílusa magába olvasztotta az expresszionizmus és az olasz novecento formanyelvének elemeit, a cirkusz- és népéletképekben, tarka színekkel, karikaturisztikus elemekkel idézte fel az alföldi nép életét. Számos díjban részesült, többek között megkapta 1932-ben a padovai egyházművészeti kiállítás nagy aranyérmét, 1937-ben elnyerte a párizsi világkiállítás, 1940-ben a XXII. velencei biennále nagydíját.http://mek.oszk.hu/04300/04330/html/eletrajz.htm 
<a href='https://www.hung-art.hu/frames.html?/magyar/a/aba_nova/'>https://www.hung-art.hu/frames.html?/magyar/a/aba_nova/</a>
