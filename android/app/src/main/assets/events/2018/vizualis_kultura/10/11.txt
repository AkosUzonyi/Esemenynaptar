150 éve született Édouard Vuillard (1868–1940) posztimpresszionista francia festő, a Nabis csoport tagja. Családja szerény körülmények között élt, apja 16 éves korában halt meg, így egy ösztöndíj megnyerésének köszönheti, hogy a Concordett Líceumban tanulhatott. Itt ismerkedett meg festőművész barátaival, Roussellel és Maurice Denissel. Később beiratkozott az École des Beaux-Arts-ra, 1885-ben pedig Diogène Maillart műtermében tanult. Látogatta Mallarmé nevezetes keddi és a Revue Blanche szerkesztőségében rendezett összejöveteleket, ahol megismerkedett többek között Gauguinnel, Bonnarddal, Vallottonnal, Rippl-Rónai Józseffel. Műveit először az 1901-es Salon des indépendants-on állította ki, majd az 1903-as Őszi Szalonon is szerepelt. Ezt követően rendszeresen kiállító művész hazai és a külföldi tárlatokon. Díszletfestőként is dolgozott, de művészete alapvetően kisebb méretű képekből áll. Kiemelkedő érzéke volt a megfigyelés, a komponálás és a harmónia iránt, gyakran kis enteriőr-jeleneteket jelenít meg. Kiemelkedőek portréi is, főleg azokról festett különösen finom, meghitt hangulatú arcképeket, akiket közel érzett magához. Képein felfedezhető a finom humor, a derűs, de mégsem vidám szemléletmód. Az intimitás, bensőségesség festőjeként tartják számon. <a href='https://www.tate.org.uk/art/artists/edouard-vuillard-2112'>https://www.tate.org.uk/art/artists/edouard-vuillard-2112</a>
