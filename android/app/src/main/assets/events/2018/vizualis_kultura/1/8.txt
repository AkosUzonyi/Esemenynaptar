200 éve született John Ruskin (1819–1900) a viktoriánus korszak vezető angol művészeti kritikusa. Ruskin amellett, hogy számos művész pártfogója és a kor egyik meghatározó gondolkodója volt, maga is festett (leginkább akvarellel) és rajzolt. Kritikai írásai nagyon széles kört ölelnek fel az építészettől az oktatáson, ornitológián, geológián, oktatáson, botanikán, irodalmon, mítoszokon, politikai gazdaságtanon át, az újabb festészeti irányzatokig. John Ruskint szülei 15 éves koráig otthon taníttatták, majd a londoni King’s College-ban, később az Oxfordi Egyetemen végezte tanulmányait. Első könyvét, a Modern festők első kötetét 1843-ban adták ki. Ebben határozottan kiállt William Turner festészete mellett. Véleménye szerint a modern tájképfestők meghaladták a „régi mestereket” (a reneszánsz utáni festőket). Szerinte a művész feladata a valódi természet megfigyelése és nem az, hogy műtermében találja ki azt. Képzeletgazdagon, kompozíciós szabályoktól mentesen tolmácsolja, amit látott. Ruskin úgy tartotta, hogy a modern festők magasabb szinten értették a víz, a levegő, a felhők, a kövek és növényzet „igazságait”. Később hasonló elszántsággal állt ki és támogatta az 1848-ban alakult Preraffaelita Testvériség festőit, nagy hatással volt a társaság célkitűzésére. Ruskin hatása egészen az első világháborúig töretlen volt, majd egy viszonylagos visszaesés után, az 1960-as évektől újra egyre több tanulmány jelenik meg munkásságáról. Ma nézeteinek egy részét széles körben elismerik, mert megelőlegezte a környezettudatosság, a fenntarthatóság és a kézművesség iránti jelenlegi fokozott érdeklődést. John Ruskin több műve is hozzáférhető a Magyar Elektronikus Könyvtárban: <a href='http://mek.oszk.hu/09000/09023/;'>http://mek.oszk.hu/09000/09023/;</a> <a href='http://mek.oszk.hu/09000/09061/.'>http://mek.oszk.hu/09000/09061/.</a>
