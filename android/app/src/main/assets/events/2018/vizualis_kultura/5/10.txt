200 éve született Gustave Courbet (1819–1877) francia modern, naturalista francia festő. Jómódú paraszt családban született. Tanulmányait Ornans-ban kezdte meg, majd jogot tanult, de végül a festészetet választotta. A párizsi École des Beaux-Arts-ba nem tudott bejutni, így tulajdonképpen autodidakta maradt. Egész életében küzdött a demokráciáért és a szocialista eszmékért. 1848-ban részt vett a szocialista klub megalapításában, majd 1871-ben a párizsi kommünben. Utóbbi bukása után elfogták, bebörtönözték, majd emigrációba kényszerült, Svájcban élt haláláig. Az egyik legfontosabb, Courbet idején már évszázadok óra tartó művészetelméleti vita a szín és a vonal elsőbbségének vitája, amely a XIX. században a romantika és a klasszicizmus ellentétében csúcsosodott ki. Dióhéjban, a klasszicizmus hívei szerint a vonal és a rajz a művészet alapja, a gondolat, „a vonal nem hazudik”, a színek csak mintegy kifestőkönyvben egészítik ki azt. A szín, azaz az érzelmek csalókák, hazudnak. A romantika követői ellenben a színt tartják a festészet lényegének, az érzelmeket helyezik a művészi közlés előterébe. Gustave Courbet ebben a vitában harmadikként, a realizmus irányzatának képviseletében jelenik meg. Úgy tartotta, hogy a művészet rendeltetését nem külső vonások (vonal/szín) alapján kell meghatározni. Szerinte a művészet legfontosabb feladata a hétköznapi ember életének hamisítatlan ábrázolása. Courbet modelljei egyszerű, átlagos emberek, akiket szépítés nélkül ábrázolt. A Fürdőzők vagy a Forrás című festményei, melyek elnevezésük alapján akár mitológiai tárgyúak is lehetnének, szereplői egyszerű hétköznapi, testes asszonyok. Kiállításain a festő botrányt botrányra halmozott. A közönség nem értette, hogy miért kell a csúnyaságot megfesteni. Courbet viszont nem engedett: a valóságot akarta ábrázolni kendőzés, szépítés nélkül. <a href='https://www.musee-orsay.fr/en/collections/courbet-dossier/biography.html'>https://www.musee-orsay.fr/en/collections/courbet-dossier/biography.html</a>
