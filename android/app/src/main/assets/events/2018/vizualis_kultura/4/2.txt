500 éve hunyt el Leonardo da Vinci (1452–1519). Noha az utókor főleg művészként tartja számon, Leonardo természettudós, matematikus, hadmérnök, feltaláló, anatómus, szobrász, építész, zeneszerző, költő és író is volt. Mikor 1482 körül egy milánói udvari állás reményében írt levelet Ludovico Sforza hercegnek, saját magát, mint eszményi tanácsadót, puskák és ostromgépek feltalálóját, az alagút- és csatornaépítés szakértőjét mutatta be és a levél végén csak mellékesen említette meg, hogy békeidőben festészettel és szobrászattal is szokott foglalkozni. Leonardonak jelenleg 15 befejezett festményét ismerjük csupán, viszont több ezer rajzát, amelyeken a víz áramlását, az emberi anatómiát, a madarak röptét tanulmányozta, vagy éppen terveit vázolta le. Annak ellenére, hogy kevés festménye maradt fenn (és más festőkhöz képest keveset is készített), a reneszánsz egyik legjelentősebb hatású képzőművésze volt. A sfumato az egyik legismertebb kifejezés, melyet Leonardo műveivel kapcsolatban hallunk. Egy reneszánsz és egy barokk műalkotás között a legszembetűnőbb különbség, hogy a reneszánsz festmény (de rajz, vagy szobor is) vonalakat használ, vonalakkal határozza meg a formákat. A valóságban viszont nem látunk kontúrokat emberek, tárgyak körül – barokkban nem is ábrázolták őket. A kontúr két egymás melletti felület kontrasztkülönbségéből jön létre, úgy, ahogy a szemünk látja a formákat. A vonal eltűnésének, „elpuhulásának” (sfumato – olasz: füstös, ködös, átvitt értelemben puha) első állomása Leonardo művészete, majd innen egyenes út vezet Tizianón keresztül a barokk művészetbe. Legismertebb festményei: Sziklás Madonna (1483-86), Utolsó Vacsora (1495-97), Mona Lisa (1503-1506), Szent Anna harmadmagával (1508-1510).http://virtualis.sk-szeged.hu/kiallitas/leonardo/index.html
