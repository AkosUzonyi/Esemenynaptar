225 éve született id. Markó Károly (1793–1860) klasszicista tájképfestő. Lőcsei mérnökcsaládból származott. Először apja, Markó György, majd Czauczig József festő tanította rajzolni, festeni. Apjával együtt örökítették meg a környékbeli tájakat, várromokat. Korai tájképei némelyike már jelzi az ideális tájképfestészet iránti érdeklődését, amellyel nagy elismerést szerzett. 1822–23 között Brudern József támogatásával a bécsi képzőművészeti akadémián tanult. A történeti nevezetességű hazai várak, vidékek iránti ifjúkori érdeklődése ekkor még megmaradt. A hazalátogatásainak emlékét őrző fiatalkori főműve a Visegrád (1830), a felvilágosodás és a kora reformkor irodalmában és költészetében jelentkező törekvésekhez hasonló témájú. Képe a természetbe olvadó, a környező tájjal szerves egységet alkotó történelmi nevezetességű épületek ábrázolásának emblematikus példájává vált. 1832-ben Geymüller bécsi bankár támogatásával családostul Itáliába költözött. Római tartózkodása alatt a város számos építészeti nevezetességét, olasz népi jeleneteket festett. Itáliában készített „ideális tájképei” előterébe a XVII–XVIII. századi francia klasszikus tájképfestészet hagyományainak megfelelően gyakran helyezett vallásos (Krisztus megkeresztelkedése a Jordánban, 1840–41) vagy mitológiai, (Eurydiké halála, 1847) vagy az olasz parasztok életéből vett jeleneteket (Campagnai táj, 1838). Időtlen aranykorhangulatot és költőiséget árasztó, aprólékos kidolgozású, nagy technikai tudással megfestett alkotásaival európai hírnévre tett szert. Művészi hagyatékának nagy része Magyar Nemzeti Galériába került, de számos külföldi (német, osztrák, olasz) múzeumban és magángyűjteményben is megtalálhatók művei, mint például a firenzei Palazzo Pittiben vagy önarcképe az Uffizi Képtárban.
