175 éve született Munkácsy Mihály (1844–1900) Lieb Mihály Leóként, Munkácson. Szülei hat éves korában meghaltak, nagybátyja Reök István nevelte Békéscsabán, ahol asztalosinasnak tanult. Lieb családnevét 1868-ban változtatta Munkácsyvá, de 1880-ig Munkácsiként írta alá képeit. 1865-ben felvették a bécsi Képzőművészeti Akadémiára, de mivel nem fizette be a tandíjat, kizárták. A következő évben már Münchenben tanult festészetet Wagner Sándornál, majd 1868-ban Düsseldorfban folytatta tanulmányait, ahol Paál Lászlóval bérelt műtermet és lakást. Itt látogatta meg 1870-ben Zichy Mihály, akinek a rábeszélésére a következő évben Párizsba költözött. Korai időszakában főleg Rembrandt gyakorolt rá nagy hatást, és nem a kortárs, főleg impresszionista festészet. Később Gustave Courbet realista festményei hatottak rá. Első fontosabb művét, a Siralomházat az 1870-es párizsi Szalonon mutatta be, ahol aranyérmet nyert vele. 1873-ban már öt műve szerepelt a bécsi világkiállításon. Munkácsy számos kortársához hasonlóan bitümöt (bitumenes alapozóanyag) használt képeinek alapozásához. Ez az anyag korai képeinek tragikus állagromlását idézte elő. A bitüm sohasem szilárdul meg teljesen, tetején a színes festékrétegek kis szigetekként úszkálnak és folyamatosan sötétedik. Néhány képén mára már csupán alig néhány színes folt látható. Különösen megviselte a bitüm, amelyet főleg az 1880 előtti időszakban használt, a Siralomházat, a Tépéscsinálókat és a Milton című festményét. Talán legismertebb alkotásai a Trilógia képei (Krisztus Pilátus előtt, 1881; Golgota, 1884; Ecce Homo, 1896). A három képet a festő sosem látta együtt. Erre először 1995-ben nyílt lehetőség, a debreceni Déri Múzeumban. Az első darabot, a Krisztus Pilátus előtt című festményt eredetileg az 1881-es párizsi Szalonra festette, de nem lett vele kész időben. Ennek ellenére több európai nagyvárosban bemutatták, Budapesten a Műcsarnokban volt kiállítva, ahol 80 ezren látták. <a href='https://www.hung-art.hu/frames.html?/magyar/m/munkacsy/'>https://www.hung-art.hu/frames.html?/magyar/m/munkacsy/</a>

