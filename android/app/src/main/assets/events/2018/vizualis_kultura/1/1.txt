75 éve hunyt el Piet Mondrian (1872–1944), holland festő és művészeti teoretikus, a XX. század kiemelkedő művésze. Mondrian az absztrakt művészet egyik úttörője, aki a kezdeti, főleg posztimpresszionista hatású festészetét fokozatosan absztrahálta, egészen addig a pontig, míg képeinek elemeit egyszerű geometriai alapformákká (végül fekete és fehér vízszintes és függőleges vonalakká) redukálta. Nála ez a folyamat nem spontán, nem ösztönös, végig racionálisan, lépésről lépésre jut el a tovább nem egyszerűsíthető alapokig. A forma először szögletessé válik, a részletek elvesznek, majd alapvető formákra bomlik és a színek is redukálódnak az alapszínekre. Végül a szín is eltűnik, csak a fekete-fehér marad, és a geometriai formák egyszerű függőleges/vízszintes vonalakká válnak. Mondrian meghatározó tagja volt a Theo van Doesburg által 1917-ben, Leidenben alapított neoplaszticista csoportnak, a De Stijl-nek (holland: A Stílus). A társaság egyik célkitűzése a tiszta absztrakció, a látvány alapvető formákká és színekké való redukciója volt. Mondrian 1925-ben szakított a De Stijl-el, mert Doesburg egyre inkább az átlós vonalak képi szerepét kezdte hangsúlyozni, emellett pedig a dadaistákkal való szorosabb kapcsolat kialakítását sem nézte jó szemmel. Doesburg 1931-es halát követően a csoport is megszűnt, képző- és iparművészeti, valamint az építészetre gyakorolt hatása viszont érezhető az egész XX. század folyamán. Mondrian élete vége felé Londonba, majd New Yorkba emigrált. <a href='http://www.artnet.com/artists/piet-mondrian/'>http://www.artnet.com/artists/piet-mondrian/</a>
