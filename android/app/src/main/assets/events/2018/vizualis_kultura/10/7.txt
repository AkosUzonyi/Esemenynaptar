150 éve született Komor Marcell (1868–1944) szecessziós építész. A Lechner Ödön féle irányzat képviselője, a magyaros építőstílus első követői közé tartozott. Jakab Dezsővel 1897-től közösen tervezett épületeik ezt a formanyelvet tökéletesítik. Komor diplomáját 1891-ben szerezte a Műegyetemen, majd Czigler Győző, Hauszmann Alajos irodáiban is dolgozott, végül Lechner Ödönnél vállalt munkát. Itt lehetősége nyílott az Iparművészeti Múzeum belsőépítészeti tervein dolgozni, és a Földtani Intézet első díjas tervét elkészíteni. Jakab Dezsővel nyitott saját irodájuk 1897-től 1918-ig működött, életművének legnagyszerűbb alkotásai ekkor készülnek, terveik nagy részét megvalósítják. Válogatás középületi terveikből: szentesi Zsinagóga (1902), szabadkai Zsinagóga és Városháza (1902-1909), nagyváradi Vigadó (1907-1909), marosvásárhelyi Kultúrpalota (1911-1913). Budapesti épületeik közül legfontosabb a Népopera(1911), mai nevén Erkel Színház, amelyet terveikhez képest azóta felismerhetetlenül átépítettek. Komor publicisztikai munkája már az 1890-es évektől jelentős, 1901-ben megalapította a Vállalkozók Lapját, amelynek évtizedekig felelős szerkesztője maradt. <a href='http://pestbuda.hu/cikk/20181108_komor_marcell'>http://pestbuda.hu/cikk/20181108_komor_marcell</a>
