100 éve hunyt el Csontváry Kosztka Tivadar (1853–1919). Ugyanabban az évben született, mint Vincent van Gogh, mégsem tekinthető kortársának. Csontváry 41 éves korától kezdett rendszeresen festeni, addigra Van Gogh már elhunyt. Viszont abban hasonlít sorsuk, hogy életükben egyikük jelentőségét sem ismerték fel a kortársak. Megismerését nehezítette az is, hogy képeit megtartotta. Örökösei anyagárban, kocsiponyvaként akarták eladni alkotásait, amelyeket az utolsó pillanatban vett meg Gerlóczy Gedeon, építész, így mentve meg a csodálatos életművet. A Csontváry felvett név. Az eredeti (Kosztka) a szláv koszt (csont) szóból jön. A „Csontváry” festő énjét takarta, a hétköznapokban eredeti nevét használta. Okleveles gyógyszerészként dolgozott, de jogot is hallgatott, majd élete közepén festői tehetséget érezve magában otthagyta állását, és a müncheni Festészeti Akadémiára ment tanulni Hollósy Simonhoz. Düsseldorfban, majd Párizsban is tanult. Művészetét „prófétai küldetéstudattal” a panteista módon fölfogott Isten léte tudományos bizonyítékául szánta. Sokat utazott, jelentősebb képeit a Közel-Keleten festette. Libanonban festette két nagy művét, a Magányos cédrus és a Zarándoklás a cédrusfához (1907) címűt. <a href='https://www.hung-art.hu/frames.html?/magyar/c/csontvar/index.html'>https://www.hung-art.hu/frames.html?/magyar/c/csontvar/index.html</a>
