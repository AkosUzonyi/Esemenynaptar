<b>800 éve</b> hunyt el Perotinus (1165–1220) francia zeneszerző. Mint a párizsi Notre Dame székesegyház papja, Leoninus (1135–1190) mellett a nyugati zenetörténet legkorábbi, név szerint ismert, többszólamú műveket szerző komponistája, az ars antiqua legnagyobb mestere. Kortársaitól  <i>„a legkiválóbb discantus-szerző”</i> elismerést kapta.
<br>Perotinus: Sederunt principes <a href='https://www.youtube.com/watch?v=FvJ6xl3l1ek'>https://www.youtube.com/watch?v=FvJ6xl3l1ek</a> 
<br><b>500 éve</b> született <b>Vincenzo Galilei </b>(1520–1591) olasz zeneszerző és zeneteoretikus. Galileo Galilei fizikus, csillagász, matematikus, természettudós édesapja. Kezdetben lant- és violajátékos volt. 1581-ben adta ki legjelentősebb elméleti munkáját Dialogo della musica antica et della moderna címmel. Az elképzelt dialógusban a beszélgető partnerek a görög hagyományra hivatkozva ellenzik a szöveg értelmét széttördelő polifóniát. A szövegek azon megzenésítései formáját tartják helyesnek, amely az egyes mondatok értelméhez igazodik. Ezzel a könyv a monodia stílusának bevezetője lett.
<br>Vincenzo Galileo: Saltarello <a href='https://www.youtube.com/watch?v=moDlM3ovaXs'>https://www.youtube.com/watch?v=moDlM3ovaXs</a> 
<br><b>350 éve</b> született <b>Antonio Caldara </b>(1670–1736) olasz barokk zeneszerző. Velencei hegedűs család gyermeke volt, zenei tanulmányait a Szent Márk-katedrális kórusának tagjaként kezdte. Több hangszeren is tanult játszani. Első operáját 1689-ben mutatták be. 1699-ben Mantovába költözött és a hercegi udvar szolgálatába állt. Később Rómába, majd Barcelonába utazott, de 1709-ben visszatért Mantovába, s Ruspoli bíboros szolgálatában "maestro di cappella" lett. 1716-tól kezdve Bécsben működött udvari másodkarmesterként. Elképesztő mennyiségű zenét írt. Magabiztosan kezelte a homofón és a polifón szerkesztésmódot egyaránt. Felkészültsége párját ritkította a maga korában. Műveit rendkívül alaposan szerkesztette, dallaminvenciója bőséges volt. Merített a gregorián zenéből és felhasználta a barokk zene összes jelentős formai eszköztárát. Bár írt hangszeres darabokat is, vokális művei az igazán jelentősek. Elsősorban, mint opera- és oratóriumszerző vált híressé. Művészetét kortársai igen nagyra tartották, Bach és Telemann is előszeretettel tanulmányozta muzsikáját, s többen Händeléhez hasonlították jelentőségét. Magyar vonatkozású alkotása: Szent István, Magyarország első királya című oratóriuma. Az államalapító szent király történetének megzenésítésére Caldara 1712-ben, Bécsben kapott felkérést. Megbízója, III. Károly magyar király XI. Kelemen pápának kívánt ezzel ajándékot adni.
<br>Caldara: Te Deum <a href='https://www.youtube.com/watch?v=cdOcSyZKXqM'>https://www.youtube.com/watch?v=cdOcSyZKXqM</a> 
<br><b>325 éve</b>, 1695-ben jelent meg Nagyszombatban Náray György esztergomi kanonok Lyra caelestis című kottás énekeskönyve. mely a magyar egyházi ének történetében nagy jelentőségű gyűjtemény. A 31 latin és 109 magyar nyelvű dallamot tartalmazó gyűjtemény néhány énekét a mai liturgikus gyakorlatban is használjuk
<br>
<br>