<b>400 éve</b> született <b>Zrínyi Miklós </b>(1620–1664) költő, író, hadvezér. Horvát eredetű főnemesi családban született, dédapja Zrínyi Miklós, a <i>„szigetvári hős”</i> volt. Apjának halála után – mivel anyja rövid özvegység után ismét férjhez ment – II. Ferdinánd gondoskodott róla és Péter öccséről: nevelésükkel Pázmány Pétert bízta meg. A grazi jezsuita kollégiumban, majd Bécsben és Nagyszombatban tanult. Irodalmi szempontból mindenekelőtt eposzával, a Szigeti veszedelemmel teremtett újat. Barokk stíluselemei, mesteri szerkesztésmódja, Athleta Christi típusú hősformálása <i>„a vereség mint győzelem”</i> fikcióját teszik művészileg felfokozottan hihetővé. Rokoni kötelék fűzte hőséhez, akinek példája a bűnös, széthúzó magyarságot ért isteni büntetés elengedésének lehetőségét példázhatta Szigetvár védőinek erkölcsi megjobbulásával, méltó megdicsőülésével. Az eposzi tárggyá növesztett szigeti ostrom történetét alapos forrástanulmányokkal hitelesítette (Sziget várában soha nem járt!), de különbséget tett a történeti tények és a művészi igazság között. A <i>„magyar nemességnek”</i> dedikált Szigeti veszedelem felekezeti elfogultságokon felülemelkedő, erkölcsös nemzeteszményt, abszolutisztikus államberendezkedést sugall, politikai célja a kivívandó függetlenség. A lírikus Zrínyi Miklós nem kevésbé jelentős, mint az eposzíró. Lírájának is alapvonása a heroizmus; versei műfaji, kompozíciós és versszerkezeti újítások. Elszakadt az általa jól ismert korábbi magyar költőmodelltől, műfajoktól, költészettípustól és közlésformáktól: történetileg és poétikailag képzett, műfajteremtő újításait véghezvivő költő; tipográfiailag is megtervezett, nem dallamra készült szövegverseit már nem kéziratos terjedésre bízta. A megkomponált és részben illusztrált Adriai tengernek Syrenaia groff Zrini Miklós (Bécs, 1651) kötetben először közölt magyarul nyomtatásban szerelmes verseket. A prózaíró Zrínyi Miklós magyar hadtudományi irodalmat, korszerű politikaelméletet, történelmi–politikai publicisztikát teremtett. A Tábori kis tracta katonai szabályzat, a Vitéz hadnagy tapasztalatokat is hasznosító, teoretikus példatár, a Szent László-beszéd struktúráját követő Mátyás-elmélkedések királytükör, Az török áfium ellen való orvosság programadó kiáltvány.<br>Szigeti veszedelem – Peroratio  (Berekesztés)
<br>Véghöz vittem immár nagyhirü munkámat,
<br>Melyet irigy üdő, sem tűz el nem bonthat,
<br>Sem az ég haragja, sem vas el nem ronthat,
<br>Sem az nagy ellenség, irigység nem árthat.
<br>És mikor az a' nap eljün, melly testemen
<br>Csak uralkodhatik, fogyjon el éltemen
<br>Hatalma: magamnak ugyan nagyobb részem
<br>Hordoztatik széllel az magas egeken.
<br>S honnan Scitiábul kijütt magyar vitéz,
<br>Merre vitézségét látta világ nagy rész,
<br>Azokrul helyekrül minden szem reám néz,
<br>Hirrel, böcsülettel, valamig világ lesz.
<br>De hiremet nemcsak keresem pennámmal,
<br>Hanem rettenetes bajvivó szablyámmal:
<br>Míg élek, harcolok az ottoman hóddal,
<br>Vigan burittatom hazám hamujával.
<br>