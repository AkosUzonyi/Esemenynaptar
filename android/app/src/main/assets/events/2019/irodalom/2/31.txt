<b>120 éve</b> született <b>Szabó Lőrinc </b>(1900–1957) költő, műfordító.. Iskoláit Balassagyarmaton és Debrecenben végezte. 1918-ban besorozták, ezért hadiérettségit tett. A Tanácsköztársaság után egyetemistaként került Budapestre; először gépészmérnöknek készült, de pár hét múlva átiratkozott a bölcsészettudományi karra. Tanulmányait nem fejezte be. Első versei a Nyugat 1920. júniusi számában jelentek meg. Pályáját Babits Mihály egyengette, nála talált otthonra is több hónapon keresztül. A harmincas években közel került a népi írók mozgalmához. Jobboldalinak bélyegzett politikai múltja miatt 1945-ben vizsgálati fogságba vetették; <i>„feddéssel”</i> igazolták, publikációs tilalmak sújtották. 1947-ben többek tiltakozása ellenére fölvették az írószövetségbe. Az üldöztetés és a megkülönböztetés ellen (többek között Illyés Gyula támogatásával) szívósan küzdött, s főleg a munkába menekült. Halálát szívroham okozta. Első kötetének, a Föld, Erdő, Isten-nek(1922) meghatározója Stefan Georg költészete, de merít az avantgard poétikájából is. A szabad versek középpontjában az emberi kiszolgáltatottság áll, amely megnehezíti a létezés rendjében való tájékozódást.  A Kalibánban (1923) anarchikus indulatok, tiltakozó kitörések, reménytelen fogadkozások fogalmazódnak meg. Föltűnik Szabó Lőrinc műfaji vonzódása a drámai monológ, a költői epika és a mítosz iránt (Kalibán, Anyám mesélte, Istár). A pénz és a megszerezhető javak, élvezetek követelése nehezen választható külön a húszas években a költő szociális érzékenységétől, kapitalizmusellenességétől. A Szegénynek lenni s fiatalnak kollektív életérzését panaszolja a proletár testvéreket megszólító programvers. 1928-ban jelent meg Vezér című politikai ódája, melynek fontos szerepe lett politikai meghurcoltatásában. Az 1932-es Te meg a világ kötete fordulatot hoz pályáján: a nietzschei indíttatású individualizmusát a modern relativizmus érvei erősítik, Bertrand Russell nyomán <i>„egy lehetséges világként”</i> szemléli az egyént. Érzékletesség és drámaiság teszi költőivé az elvont gondolatot, az én jogának, igazságának hirdetését az életben és a szerelemben (Az Egy álmai, Semmiért egészen). Keleti filozófiák és Schopenhauer hatására hajlamos a világot képzetként, álomként, az agy <i>„tükörszínjátékaként”</i> fölfogni (Dsuang Szi álma, Embertelen). A Különbéke (1936) keleti tárgyú versei átköltések, de a nirvánatanhoz kapcsolódva Szabó Lőrinc nem tért el belső fejlődésének logikájától, sőt költészetét gazdagító új motívumkincsre talált. A Lóci-versek életképszerű példázatok, és ugyancsak Szabó Lőrinc költői filozófiájának távlatában mutatják meg mélyebb jelentésüket. A Régen és most (1943) kötetében jobboldali elfogultság, a hivatalos politikát támogató szólamok jelentek meg. Az új korszakba Szabó Lőrinc a Tücsökzene (1947) című ciklussal lépett át (alcíme: Rajzok egy élet tájairól), amelyet háromszázhetven, egyenként tizennyolc soros, jambikus tízesekből álló strófa alkot. A személyes emlékek, a fölidézett események, alakok, helyszínek bősége, az elbeszélő vagy jelenetező technika, a múltbeli események előadásának időrendje ellenére a Tücsökzene nem verses önéletrajz. Lírai magva a megnyugvás keresése, a zaklatott lélek vágya és önszuggesztiója, hogy beleolvadhasson a természetbe, a lét mámorába. Ezt sugallja az elzsongító tücsökcirpelés vezérmotívuma és a látszólag monoton versforma. A huszonhatodik év (Lírai rekviem százhúsz szonettben), az öngyilkossággal végződő tragikus szerelemnek, Vékes Ödönné <b>Korzáti Erzsébetnek </b>(1902–1950) állít emléket. Háromtételes formája zenei képzettársítást kelt, műfaji őstípusa Petrarca Daloskönyve. A két cikluson kívüli, 1944 és 1956 között keletkezett verseket Valami szép címmel adta közre az összegyűjtött versek 1960-as kiadása. Változatos ihletésű, részben az előző nagy ciklusokkal rokonítható művekből áll a költői hagyaték e része, köztük olyan antológiadarabokká és elemző kísérletek tárgyává vált versekkel, mint A földvári mólón, Ficseri füsti, Mozart hallgatása közben. Szabó Lőrinc egyike azon költőinknek, akik gyökeresen megújították a klasszikus modernség versbeszédét a magyar irodalomban. Költészete elsősorban Nietzsche filozófiájától ihletve fogant. Életművében mindazok az értékek, amelyek alapján a világ és benne a személy megismerésére mód nyílik, hárításnak, illúziónak bizonyulnak. Verseiben merőben új egyéniség-felfogással, az <i>„én”</i> szétszóródásának jelenségével találkozhatunk. <i>„Életműve a huszadik századot leginkább reprezentálók közé tartozhat. Azt a századot szólaltatja meg, amelyben minden következetes törekvés éppen önmaga ellentétére váltott át; ahol a kimondott szó a megfogalmazásba fogás pillanatától máris mást fedez; a tett pedig oly sokszor élt ellenkezésben az erkölccsel; és az ember végső menedéke, a magány is újabb kiszolgáltatottság terepévé lényegül át. Minden látványosan önmaga ellentéteként is létezik. Egyidejűleg is, de utólag szemlélve még inkább. Költőként is, és magánemberként is keresztúton állt, mint évszázadának emberisége.” (Kabdebó Lóránt)</i><br>Az Egy álmai (részlet)
<br>Mért te ilyen vagy s ők olyanok
<br>és néki az érdeke más
<br>s az igazság idegállapot
<br>vagy megfogalmazás
<br>s mert kint nem tetszik semmi sem
<br>s mert győzni nem lehet a tömegen
<br>s ami szabály mind nélkülem
<br>született;
<br>ideje volna végre már
<br>megszöknöm közületek.
<br>Mire várjak még tovább, a jövőt
<br>lesve alázatosan?
<br>Fut az idő, és ami él,
<br>annak mind igaza van.
<br>Én vagy ti; egyikünk beteg;
<br>és mégse nézzem a fegyvereket,
<br>hogy szeretet vagy gyűlölet
<br>közelít-e felém?
<br>Ha mindig csak megértek,
<br>hol maradok én?
<br>Bennünk, bent, nincs részlet s határ,
<br>nincs semmi tilos;
<br>rni csak mi vagyunk, egy-egy magány,
<br>se jó, se rossz.
<br>Rejtőzz mélyre, magadba! Ott
<br>még rémlik valami, elhagyott
<br>nagy és szabad álom, ahogy
<br>anyánk, a végtelen
<br>tenger, emlékként; könnyeink
<br>s vérünk, savában megjelen.
<br>Nem! nem! nem bírok már bolond
<br>szövevényben lenni szál;
<br>megérteni és tisztelni az őrt
<br>s vele fájni, ha fáj!
<br>Aki bírta, rég kibogozta magát
<br>s megy tőrök közt és tőrökön át.
<br>Ketten vagyunk; én és a világ,
<br>ketrecben a rab,
<br>mint neki ő, magamnak én
<br>vagyok a fontosabb.
<br>Szökünk is, lelkem, nyílik a zár,
<br>az értelem szökik,
<br>de magára festi gondosan
<br>a látszat rácsait.
<br>Bent egy, ami kint ezer darab!
<br>Hol járt, ki látta a halat,
<br>hogyha a háló megmaradt
<br>sértetlénűl?
<br>Tilalom? Más tiltja! Bűn? Nekik,
<br>s ha kidérűl!
<br>Tengerbe, magunkba, vissza! Csak
<br>ott lehetünk szabadok! […]
<br>Mert sehol se vagy
<br>Mert sehol se vagy, mindenütt kereslek,
<br>nap, rét, tó, felhő, száz táj a ruhád,
<br>mindig mutat valahol a világ,
<br>s mindig elkap, bár kereső szememnek
<br>tévedései is hozzád vezetnek,
<br>úgyhogy fény-árnyak, tündérciterák
<br>villantják hangod, a szemed, a szád,
<br>csöndes játékait a képzeletnek:
<br>látlak s nem látlak, drága nevedet
<br>csengi csendülő szivembe szived,
<br>de percenkint ujra elvesztelek:
<br>csillagokig nyílik szét s hallgatózom,
<br>üldöződ, én, mégis, mint akit álom
<br>húz le, sírodba, magamba csukódom.
<br>
<br>