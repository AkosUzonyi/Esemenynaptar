<b>70 éve</b> született <b>Kántor Péter </b>(1949–) költő, műfordító. Az ELTE Bölcsészettudományi Karán szerzett diplomát angol–orosz, majd magyar nyelv és irodalom szakon. Tanított kisegítő tanárként, külső lektorálásokat végzett az Európa Könyvkiadó számára. Az 1970-es évek óta publikál, ugyanekkortól fordít angolból és oroszból verseket és prózát. A 80-as években irodalmi szerkesztőként dolgozott a Kortárs folyóiratnál, a 90-es években néhány évig gondozta az Élet és Irodalom versrovatát, 2013-ban az ÉS tárcistája volt. Legutóbbi kötetei: Megtanulni élni (Válogatott versek, 2009) Köztünk maradjon (2012) Valahol itt Versek (2017). <i>„Naplószerű költészet az övé, mert feljegyzésszerűen írja le a dolgok rejtett mélyét, és láttatja őket az élmény és a mű viszonyrendszerében. Olyan természetesen folynak versszavai, ahogy patakok, és már szinte beszédnek tűnnek. Beszédét nem töri meg illetlenség vagy indokolatlan pátosz. Írásainak alapérzése arra épül, hogy szeretné, ha őt is meghallgatnák, mert ő is el akarja mondani, milyennek látja a világot, mit vesz észre, mi izgatja. Szívesen mesél nekünk élményekről, veszteségekről.” (Novák Imre)</i> Költészetének egyik jellegzetessége a festmények – Brueghel, Avercamp, Lucien Freud, Boudin képeinek – verssé lényegítése. Klasszikus képleírások, a képek kapcsán felmerülő kérdések boncolgatása áll szövegeinek középpontjában. 1990 óta írja – tíz-tíz év elteltével – a Megtanulni élni című verseket, amelyekben újra és újra ismétli: <i>„most már igazán meg kell tanulnom élni”</i>, és <i>„Megyek, amíg meg nem tanulok élni”</i>. Erről így vall: <i>„Az első Megtanulni élni című verset 1990-ben írtam – ennek a versnek az „apropója”</i> a rendszerváltás volt. Vagyis nemcsak úgy eszembe jutott, hogy meg kéne tanulni élni, hanem egy nagy történelmi változás késztetett arra, hogy részben visszanézve a múltunkra, részben előre tekintve, egy határhelyzetből megpróbáljak számot vetni az adottságokkal és a lehetőségekkel, ha úgy tetszik, az életemmel. Természetesen nem gondoltam se akkor, se máskor, hogy az élet úgy megtanulható, mint egy lecke, de nem is erről szólnak a versek, hanem a határok kitapogatásáról, az örökös próbálkozásról, a szüntelen tanulásról. Az első vers írásakor még nem tudtam, hogy tíz év múlva megírom majd a folytatást is, megőrizve az első vers vázát, azonos címmel. És megint eltelt tíz év, és 2010-ben megírtam a harmadik ilyen című verset is. A keret, a váz most is azonos, az ismétlődések is jelzik, hogy ezek a versek egymásnak párdarabjai, mégis a 2010-es vers nemcsak formájában különbözik kicsit az elődjeitől, hanem abban is, hogy egy nagyon másféle Magyarországról szól, és aki beszél benne, már az sem az a fiatal ember – hogy is lehetne? –, aki 1990-ben nagy lendülettel nekilátott a számvetésnek. Megtanult azóta egy pár dolgot, nem is keveset, de arról, hogy mi lesz holnap, ma sem tud semmit. Csak azt tudja, hogy nem lesz könnyű. Meg azt, hogy bármi jöjjön is, szeretné megírni, már csak azért is, mert az írás, a versírás biztosan segít neki élni.” (Mihályi Anikó: <i>„Beszéljük ezt meg”</i> Interjú Kántor Péterrel, SZÍV, 2014. május)<br>Beszéljük ezt meg
<br>Gyere, beszéljük ezt meg. Kezdjük el.
<br>De hogyan? Hogyan kezdjük el?
<br>Mit kéne ehhez innom? Nem tudom.
<br>Nem tudom, hol kéne kezdenem.
<br>Pedig volt már részünk ilyesmiben,
<br>előfordult már, volt már ilyen.
<br>Nem halunk bele, nem ebbe, nem.
<br>Túljutunk rajta, azt hiszem.
<br>De mégis, hogyan? Hogyan kezdjük el,
<br>hogy ne csússzunk el egy borsószemen,
<br>ne legyen olcsó, ne legyen hazug,
<br>s ne veszítsem el rögtön a fejem.
<br>Elment a nap, s eltelt egy hosszú év,
<br>és mint a tenyerem, úgy ismerem,
<br>amit nem látok előre soha,
<br>ami ellen sose volt gyógyszerem.
<br>És nem utoljára, nem, nem hiszem,
<br>nem is először, már volt ilyen,
<br>gyere, beszéljük ezt meg, kezdjük el,
<br>és hagyjuk most, hogy ki mit érdemel.
<br>Hogy ki mit rontott réges-régen el
<br>egyszer vagy sokszor. Volt egy pillanat,
<br>átkozódtam, lihegtem, sántítottam,
<br>s az arcomra valami sós lé tapadt.
<br>Ez akkor volt, amikor véget ért a nyár,
<br>amikor eltörtem a térdemet.
<br>Nem, nem a fénykorunkat éltük épp!
<br>És szavazott a nép, s gyorsan elélvezett.
<br>És nem tudom, hol kéne kezdenem,
<br>de nem halunk bele, nem ebbe, nem.
<br>Nézd, kiürült a whiskys üvegem.
<br>Gyere, beszéljük ezt meg, istenem.
<br>
<br>Megtanulni élni – III.
<br>Most, hogy betöltöttem a hatvanat,
<br>nem késő-e már nekem megtanulni élni?
<br>Hisz mire megtanulnám ezt meg azt,
<br>épp ezt meg azt kellene lecserélni
<br>valami másra: hegymászóruhát
<br>búvárruhára. Egy biciklim, az van,
<br>és nem gond az se, ha a samponok helyett
<br>visszajön és habzik megint a szappan.
<br>Vagy például, ha nyílik az orgona,
<br>s az alkonyat megfesti az eget lazúrral,
<br>hogy kikocsizzon a kertvendéglőbe, tán
<br>újra konflisba ülhet egy hölgy egy úrral.
<br>Vagy azt már soha többé, soha már?
<br>Nem látni, mit rejt még a kertek alja.
<br>Az ember azt se tudja, mit akar,
<br>hét bőréről hét bőrét levakarja.
<br>Tükrében felvillan egy kontyos szamuráj,
<br>botot lóbál felé egy ismeretlen,
<br>közben egy híres vendégművész hegedül
<br>telt ház előtt az új koncertteremben.
<br>És közben jön és jön a tsunami,
<br>és vulkán tör ki, hamu száll magasba,
<br>cseng a telefon, eltörik valami,
<br>s a pontozóbírák egytől tízig szavaznak.
<br>Nem késő-e már? Nem késő-e már
<br>újra átúszni a Dunát és partot érni?
<br>Hol az a Déli-sark, Scott kapitány?
<br>A Nagykörút hóborította préri.
<br>Egy motor dübörög és egy fék csikorog,
<br>öt óra van és a krokodil szája tátva.
<br>Rohanni kéne – árad a folyó,
<br>homokzsákokat dobálni a gátra.
<br>De ha újkori sámánokkal telik meg a tér,
<br>s kifordult szemmel próbálnak igézni,
<br>nem állok oda, nem kívánkozom
<br>kifordult szemmel megtanulni élni.
<br>Az embereket szeretni persze jó dolog,
<br>ha csak módjával is, de jó, de hogy kell
<br>szeretni őket? S ha mind elkódorog?
<br>Marad a láz, mint Van Goghnak az okker.
<br>Legjobb a kis dolgokkal kezdeni,
<br>nem mindig ostobán, vadul remélni
<br>napos oldalt meg árnyékos helyet –
<br>egy-két villanykörtét majd ki fogok cserélni,
<br>mert kiégtek, s pótolni kell a fényt,
<br>hogy ne legyen félhomály a világban,
<br>s próbálom  megőrizni a hidegvéremet,
<br>bár fogalmam sincs róla, hogy csináljam.
<br>Úgy, mint a szabadulóművész Houdini,
<br>aki a rávert láncot mint egy bizsut levette,
<br>aztán futás haza, a mama vár,
<br>de előtte még meghajolt nevetve.
<br>De ha mégis elveszíteném (a hidegvéremet),
<br>meg a humorérzékem maradékát,
<br>hálnak az utcán, koldus kéreget,
<br>visszhangzanak a múltból rossz emlékű nóták,
<br>s ami szégyen volt, nem szégyen megint –
<br>marad-e még esélyem megtanulni élni?
<br>Volt-e valaha is, fikarcnyi is? –
<br>ezt ráérünk utólag megbeszélni.
<br>Ami a nagy szavakat illeti,
<br>azoktól túl sokat sosem reméltem,
<br>mégse mindegy, hogy milyen istenek
<br>részesítenek milyen nevelésben.
<br>Ne kelljen játszanom mekegő barikát,
<br>se medvét, akinek az orrába fűztek
<br>valamilyen fényes rézkarikát –
<br>nem, nem táncolok úgy, ahogy fütyülnek!
<br>Az ember keljfeljancsi: elesik – feláll,
<br>és megy előre a szegény ürge.
<br>Megyek, amíg meg nem tanulok élni,
<br>amíg fel nem lőnek a világűrbe.
<br>