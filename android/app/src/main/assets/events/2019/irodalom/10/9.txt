<b>75 éve</b> halt meg <b>Radnóti Miklós </b>(1909–1944) költő, műfordító. Radnótit 1944 októberének utolsó napjaiban munkaszolgálatosként Mohácsról a Szentkirályszabadja közelében épülő repülőtér melletti barakktáborba szállították. Szentkirályszabadja, 1944. október 31., írta Mohácson megkezdett, Szentkirályszabadján befejezett utolsó verse, a 4. Razglednica alá bori noteszében. November 3-án innen indult végső útjára a Bakonyon át Győr és Abda felé. A helyi hagyományok szerint egyike volt azoknak a munkaszolgálatosoknak, akiket Máté Dániel gazdálkodó házimunkára kikért a táborból. A házban ma Radnóti-kiállítás működik.<br>Razglednicák 4.
<br>Mellézuhantam, átfordult a teste
<br>s feszes volt már, mint húr, ha pattan.
<br>Tarkólövés. – így végzed hát te is, –
<br>súgtam magamnak, – csak feküdj nyugodtan.
<br>Halált virágzik most a türelem. –
<br>Der springt noch auf, – hangzott fölöttem.
<br>Sárral kevert vér száradt fülemen.
<br>