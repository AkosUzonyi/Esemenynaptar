100 éve hunyt el AUGUSTE RODIN (1840–1917) francia szobrász. Az impresszionizmushoz szokták sorolni művészetét, mely ellentmondás, hiszen az alapvetően festészeti stílus volt, azonban a műveiben megjelenő mozgalmasság, változékonyság, a plasztika érzékeny fény-árnyék hatású mintázása rokon az impresszionista törekvésekkel. Rodin ugyanannyira gondolkodott szimbólumokban is, mint formaiságban, így a szimbolizmushoz is sorolhatnánk művészetét. Valójában Rodin maga a modern szobrászat kiinduló pontja, kiemelkedő egyéniség és tehetség. Pályája nehezen indult, kőfaragóként tanult, az akkori klasszicista École des Beaux-Arts-ra nem vették fel. Jean-Baptiste Carpeaux-nál dolgozott, tanulmányozta a görög szobrászat emberábrázolását, a gótikus épületek szobordíszeit mintázta. Járt Belgiumban és Olaszországban, az 1876-os olasz útján életre szóló benyomást tett rá Michelangelo művészete. Első jelentős alkotása egy fiatal férfialak bronzból, Érckorszak címmel. Az ember öntudatra ébredését sűríti egyetlen pillanatba. Szobra élénk vitát eredményezett az 1877-es párizsi Szalonon, de végül beválogatták, sikerei innentől kezdve indultak el, ettől kezdve nagy számban készítette a mellszobrokat és emlékműveket. Világhírű műveit kezdetben még maguk a megrendelők sem akarták átvenni, annyira szokatlanok és modernek voltak. Így járt a Calais-i polgárok szoborcsoport (1898), Balzac (1898), és Victor Hugo emlékműve (1899) is. A Pokol kapuja című sokalakos kompozíción 9 évig dolgozott, több alakját külön is megfaragta, ezek is híres szobrai, mint például a Gondolkodó (1880). A monumentális alkotásoknál kisebb méretű remekművei például A csók (1886), Danaida. Számos alkotása a párizsi Rodin Múzeumban látható, a budapesti Szépművészeti Múzeum őrzi az Érckorszak egy példányát, valamint több rajzát. Bővebben: <a href='http://www.musee-rodin.fr/fr/collections/sculptures'>http://www.musee-rodin.fr/fr/collections/sculptures</a>
