100 éve hunyt el Szabó Ervin (1877–1918) anarcho-szindikalista szociológus, könyvtáros. Elszegényedett, felvidéki, zsidó polgárcsaládba született. Budapesten majd Bécsben végzett jogi tanulmányok után 1899-ben doktorált, majd 1901-től a későbbi Fővárosi Könyvtár munkatársa, 1911-től igazgatója lett. A hazai könyvtártudomány egyik megalapítójaként az intézményt minél szélesebb néprétegek számára kívánta elérhetővé tenni, ezért kezdeményezte a fiókkönyvtárak kialakítását. Az egyetemes tizedes osztályozást (ETO) is ő alkalmazta először Magyarországon. 1900-tól a Népszava publicistája, a Huszadik Században is többször írt a nemzetközi munkásmozgalom aktuális kérdéseiről. Radikális baloldali ideológusként az első világháború éveiben – súlyos betegsége ellenére – az antimilitarista mozgalom egyik szellemi vezérévé vált. 1918 szeptemberében a spanyolnátha áldozata lett, így nem érte meg az általa preferált eszmék gyakorlati megvalósulását. A Fővárosi Könyvtár 1946-tól viseli a nevét.	<a href='http://www.rubicon.hu/magyar/oldalak/1918_szeptember_30_szabo_ervin_halala/'>http://www.rubicon.hu/magyar/oldalak/1918_szeptember_30_szabo_ervin_halala/</a>

