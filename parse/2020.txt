

Eseménynaptár
a 2020/2021-es tanévre


A magyar irodalom, a magyar történelem, a zenetörténet és a Vizuális kultúra 
nevezetes évfordulói









Katolikus Pedagógiai Intézet
Budapest, 2020

Eseménynaptár
a 2020/2021-es tanévre



Mihályi Anikó – Magyar irodalom
Balogh-Illyés Erika – Magyar történelem
Blazsek Andrea – Zenetörténet
Takács Szilvia – Vizuális kultúra







Szerkesztette: Gianone András 









Kiadó: 
Katolikus Pedagógiai Intézet
www.katped.hu

Budapest, 2020







Előszó


A Katolikus Pedagógiai Intézet (KaPI) országos hatáskörű pedagógiai-szakmai szolgáltató intézmény, amelyet a Magyar Katolikus Püspöki Konferencia alapított 1997-ben. A KaPI a katolikus egyház által fenntartott köznevelési intézmények munkáját támogatja. A 2020/21-es tanévre készített eseménynaptárral – a Sík Sándor Tanáregylet által elindított hagyományt folytatva – segíteni kívánja a humán tárgyakat oktató tanárokat és tanítókat, valamint az osztályfőnököket, hogy a tanév során a jeles évfordulókról megemlékezhessenek. Az eseménynaptár a korábbi évekhez hasonlóan a magyar irodalom, a magyar történelem, a zenetörténet és a vizuális kultúra jelentős személyiségeit és fontos eseményeit mutatja be. Remélhetőleg örömmel veszi kézbe minden pedagógus, és szívesen felhívja diákjai és kollégái figyelmét a jeles napokra. Az elektronikus kiadás előnyeit kihasználva mobilalkalmazásként telefonra is letölthető, ezenkívül számos linket tartalmaz azok számára, akik bővebb ismeretekre kíváncsiak.


2020
Szeptember
8.	Az Írni–Olvasni Tudás Nemzetközi Napja. Minden évben ezen a napon az UNESCO díjjal jutalmazza azokat, akik a legleleményesebben és legösztönzőbben harcolnak az írástudatlanság ellen.
13. 	25 éve hunyt el Csorba Győző (1916–1995) költő, műfordító, szerkesztő. „Csorba Győzőben láttam a feltétlenül valódi költőt, a hazugság-mentes abszolút lírikust… Pécsi családi körében, társas magányában az örökkévalóságnak dolgozik.” írta róla pályatársa, barátja, Weöres Sándor. Szülővárosát fél évnél hosszabb időre soha nem hagyta el. Pécsről ezt írja Séta és meditáció című versében: „Nekem: A VÁROS mindörökre.” Költészete a Nyugat harmadik nemzedékének tagjaival egy időben indult. 1938-ban saját kiadásában jelent meg első verseskötete, a Mozdulatlanság, 1940-ben pedig első fordításkötete, Helinand de Froidmont ófranciából fordított műve, A halál versei. Tizenhat verseskötete, nyolc válogatott 	kötete, 1978-ban pedig Összegyűjtött versek című kötete jelent meg. A Hátrahagyott verseket 2000-ben adták ki örökösei. Lírájának jellemző területei a lélek, az élet és a halál, a család és a kert. Sajátos hangú, egyéni utat járó költő. Monográfusa, Tüskés Tibor írta róla: „Idegenkedik mindentől, ami lazaság, érzelgősség, hígság, de éppígy elfordul a puszta intellektus hűvös, éles vonalú, hideg fényű ragyogásától. Mély és hiteles érzelmi alap és az értelem fel-feltörő kontrollja: ez a kettősség adja költészetének sajátos ízét, egyéni karakterét, nyugtalanító feszültségét.”
Séta és meditáció
A kényes őszi nap mindenhová elér.
Ennyi fény, ennyi fény! Ez már a fény utolja.
Rezgő fényoszlop a jegenye, óvatos
forrás iparkodik lábánál, hangja sincs.
A koporsóra itt nem gondol senki; halhatatlan
hittel építi házát, erődíti és béleli.
Gyanútlan sétáló, számat tátom minduntalan.
Ifjúkoromban váltig undorodtam:
kaloda-város, börtön-város, sivatag-város.
Nagyon sajnáltam magam érte.
Ház nőtt az üres telkeken, a dombokon, a réteken.
A bulgárkertek salátái, káposztái, zöldségei
házakká változtak, s ahol a labdát rúgtuk, a
gyakorlótér roppant gyep-négyszöge.
A hűtlen bűnhődik: a régit sem felejtheti,
az is benne van, ami nincs,
az is benne van, ami van:
most a hűnél hűbbnek kell lennie.
Nagy kerekes-hidak, piaci bódék,
konflisok a Széchenyi téren,
árkok, eperfák, öreg temető,
fatelep, tehéncsorda, búzaföld,
kanyargós ródlipálya-lejtők,
madarak- és fák-napja, régi Tettye,
kaszárnya-ablakok alatt komiszkenyérért
siránkozó kölykök, vaskos beszédű,
kopott lányok...
Bennem van minden, ami nincs,
s bennem van minden, ami van.
Ó bűvölő város, sokarcú,
ha kérdeznék, nem tudnám, hogy milyen vagy.
Nyugalmak, zajok fészke,
kőszürke és levélzöld,
hegyen hivalkodó, völgyben rejtőzködő,
tegnapelőtti és holnaputáni,makacs munkás, kéjjel lustálkodó,
öl-puha, aszkéta-rideg,
aggastyán-bölcs, kamasz-melldöngető:
ha kérdeznék, nem tudnám, hogy milyen vagy.
Nekem: A VÁROS mindörökre.
Ennyi fény, ennyi fény! Ez már a fény utolja.
Az ősz kirakta foltjait a tájra.
Ölében viszi a Mecsek a télbe
embereid és házaid.
    20. 25 éve hunyt el Baka István (1948–1995) költő, író, műfordító, szerkesztő, aki a költői képalkotás és a szerepjáték- költészet egyik legjelentősebb megújítója. A JATE magyar-orosz szakán kapott tanári oklevelet. Első verseit Ilia Mihály jelentette meg a Tiszatájban 1969-ben. A Kincskereső című folyóirat munkatársa, majd főszerkesztő-helyettese lett. Szerkesztőségi szobájában, Szeged egyik fontos szellemi műhelyében, a magyarországi és a határon túli kultúra sok-sok jelentős személyisége megfordult. Költészetére legnagyobb hatást műfordító munkája mellett a komolyzene gyakorolta. Zenei élményből született verseinek szonátaformája is. A pályakezdő kötetek (Magdolna-zápor, 1975, Tűzbe vetett evangélium, 1981) Vörösmarty, Ady, Nagy László nyomán formálódó költészetet mutatnak. Az egyéni hang azonban már ezeknek a korai köteteknek a jellemzője. Az 1980-as évek legjelentősebb prózai munkájában, a Szekszárdi misében a kisszerű környezetbe süppedő szekszárdi muzsikus, Séner János és a nagy Liszt Ferenc találkozását mondja el, szócsatájukban olyan létkérdés fedezhető föl, amely a magyarság 19. századi történelméhez kapcsolódik ugyan, időszerűségét a mai napig nem vesztette el. (Olasz Sándor) Balassa Péter írja: „nem az identitás kereséséről és az identitás rettegő/kompenzáló kultuszáról szólt ez a történet, hanem a felemelkedés arányainak kereséséről, kimérésének lehetőségeiről, kicsinység és formátum összeilleszthetőségéről” A Sztyepan Pehotnij testamentuma (a név orosz tükörfordítása saját nevének) című kötete 1994-ben az Év Könyve lett. Élete utolsó évtizedében Baka István költészete a kortárs líra élvonalába emelkedett.
	Művei: http://www.baka.hu/muvek--works
Végvári dal: 
Csend támadt – a feldúlt vidékről
a zivatar már elvonul,
s ágak ínyéről vicsorít ránk
esőcsepp-fogsorral az Úr.

Végigezüstlik a tócsán
a rettegés, szellő ha rebben.
Hőköl a ló... Továbbereszt vagy
szétszaggat bennünket az Isten?

A rongyos, megfakult mezőket
rólunk, Uram, letépheted –
Magyarország határait
ránk rajzolták a sebhelyek.

Annak oltalmazzuk, ki tőlünk
elhódította – legalább
kardunk élén csillogjon ez az
esőcsepp-gyöngysoros világ!

Alászállás a moszkvai metróba
Снисхождение в московское метро

Van mozgás még hisz a metró szalad
Az állomások bugyrai között
Mint pokolbéli Möbius-szalag
Sínpár kering föld mélyén föld fölött
S fortélyos belső végtelenbe zárva
Nem futhat máshová csak önmagába

Van haladás hisz itt a föld alatt
A mozgólépcső mint Kharübdisz nyelve
Lökődik egyre és ki ráragad
Bendőbe süllyed majd sötét belekbe
De már elébb márványfoggal darálja
A csarnok mérges nyálu Szkülla-szája

Hádész e hely a kárhozott hadat
Trolibuszok Kharón sajkái hozzák
Az ötkopejkás obulusokat
Automaták nyelik le és beosztják
Hány lélek juthat egyszerre a mélybe
Minósz s Rhadamantüsz ítéletére

Mint Orpheusz poklokba is leszállva
Kereslek drága Mása tégedet
Eurüdikémet kit a vodka lángja
S a reménytelenség elégetett
S mert érmém nem maradt elém lökődnek
Acélkarokkal alvilági szörnyek

Kit lágyíthatnék meg dalommal én
Talán az ellenőrnő-Kerberoszt
Ki öklét rázza és üvölt felém
S ígér milíciát és Tartaroszt
Nem inkább vissza föl a napvilágra
Bakkhánsnők vermutmámoros karába

Fönn dermedt minden bárha zúg a mély
A GUM s a Mauzóleum alatt
Van haladás van mozgás még s esély
Míg jár alant a kék metróvonat
S fényszóró-szájjal éjszakát zabálva
Végül magát a földfelszínre rágja
21.	A Magyar Dráma Napja annak emlékére, hogy 1883-ban ekkor volt Madách Imre Az ember tragédiája című drámai költeményének ősbemutatója a Nemzeti Színházban. A művet Paulay Ede állította színpadra. A nap célja, hogy felhívja a figyelmet a magyar drámairodalom értékeinek jobb megismertetésére, valamint, hogy ösztönözze az írókat újabb alkotások létrehozására.
22.	250 éve hunyt el Kis János (1770–1846) evangélikus püspök, költő, műfordító. Sopronban, Göttingenben, Jénában tanult. 1796-tól dunántúli településeken szolgált lelkészként, majd 1812-től haláláig a Dunántúli egyházkerület püspöke. Részt vett a felállítandó akadémia szabályai kidolgozásával megbízott testület munkájában. Kazinczy Ferenccel folytatott levelezése végigkísérte életét, a nyelvújítással kapcsolatban Kazinczy álláspontjával értett egyet. Nevét Berzsenyi Dániel felfedezőjeként tartják számon. „Az ember azzal halad felül minden oktalan állatokat, hogy magát tökéletesitheti s szűntelen értelmesebbé s jobbá teheti. Tsupán saját tapasztalása és nyomozódása által pedig e részben tsak igen lassan haladhatna elő sőt sokszor hijában vesztegetné idejét, ha mások tapasztalásait s oktatásait is hasznára nem fordítaná, s hol találhatná az illyen oktatást nagyobb mértékben s jobban, mint a könyvekben?”
30.	A Népmese Napja. A nap célja, hogy Benedek Elek születésnapján a könyvtárosok, az óvónők, a pedagógusok és a mesével foglalkozó szakemberek, valamint a meseszerető gyerekek és felnőttek ezen a napon megkülönböztetett tisztelettel forduljanak mind a magyar, mind más népek meséi felé.

Október
4. 	450 éve született Pázmány Péter (1570–1637) jezsuita szerzetes, esztergomi érsek, bíboros, egyházi író, a magyarországi katolikus megújulás vezető alakja. Hitvalló protestáns családba született. Iskoláit szülőföldjén kezdte, azután Kolozsvárra ment, ahol 1583-ban katolizált, 1587-ben pedig a Jézus-társaságba lépett. A próbaidőt Krakkóban töltötte, a bölcseletet Bécsben tanulta, a hittudományokat Rómában. 1616-ban V. Pál pápa esztergomi érsekké nevezte ki. A bíbort VIII. Orbántól kapta 1629-ben. Pázmány Péter volt a magyarországi katolikus megújulás lelke; ékesszóló prédikációival, hitvitáival sokakat visszatérített a katolikus egyházba. (A főrangú családok számát harmincra teszik.) 1603-12-ig kilenc polemikus munkája jelent meg; ezek a katolikus egyház tanításának, szertartásainak és történetének egyes pontjait tárgyalják, amelyeket a protestánsok leginkább megtámadtak. E műveket jelentőségére és hatására nézve meghaladja az Igazságra vezető Kalauz, amely 1613-ban jelent meg. A Kalauz a felekezeti polémiák valamennyi vitás kérdésére igyekszik választ adni: előbb az általánosan elfogadott keresztény hittételeket veszi sorra, majd a felekezeti különbségeket taglalja. Cáfoló és érvelő részletei, érzékletes képei, többszörösen alá- és mellérendelt, ritmikus körmondatai, metaforái, fokozásai és halmozásai mind a korai barokk próza jellegzetes vonásai. 1623-ban Bécsben magyar papnevelő szemináriumot alapított (Pázmáneum). Lefordította Kempis Tamás Imitatio Christi című művét (Kempis Tamásnak Krisztus követésérül négy könyvei 1624). E művének ajánlásában fogalmazta meg a kor egyik jellemző fordítói elvét: egyformán fontos követelmény „az értelem hív magyarázása” és „a szólásnak kedvesen folyó módja”, azaz a tartalmi pontosság és a szép magyar stílus. 1635-ben Nagyszombatban egyetemet alapított, egyelőre csak bölcsészeti és teológiai karral, vezetését jezsuitákra bízta. A Habsburgoktól független, önálló erős Erdély szükségességét már korábban hangoztatta: „A protestáns Erdély biztosítéka a magyar szabadságnak, a katolikus Magyarország pedig biztosítéka annak, hogy Magyarország szíve katolikus marad.” 1636 karácsonyán prédikált utoljára. 1637. március 19-én hunyt el Pozsonyban. Végakarata szerint ebben a városban, a Szent Márton székesegyház kriptájába temették el. Irodalmi szempontból prédikáció-gyűjteménye a legjelentékenyebb. A „minden vasárnapokra és egynéhány ünnepekre” írt beszédeket nem a gyönyörködtetés, hanem az erkölcsi hasznosság szándékával írta. Etikájának központi kategóriája a szándék: a tetteket eredményüktől függetlenül ez minősíti. Nagy jelentőséget tulajdonít az akaratnak és az okosságnak. A társadalom minden rétegéhez szól, józan valóságérzékkel gyakorlati útmutatást, követhető erkölcsi normarendszert ad.  Az egyházi prózában számos elvont fogalmat ő fejezett ki először magyarul. Nyelvének feszes szerkezete, skolasztikán iskolázott világossága, árnyalt, sokszínű stílusa századokra követendő hagyományt teremtett. Jelentőségét Kosztolányi fogalmazta meg legteljesebben: „Ő a magyar próza atyja és törvényhozója… Ha őt forgatom, nem érzem a nyelvújítás szükségességét, nem látom azt a hiányt, melyre egy század múlva, a 18. század elején döbbentek rá azok, akik tővel-heggyel új feladatokhoz akarták törni nyelvünket. Nem akarom kisebbíteni e mozgalom érdemét. Tudom, hogy nélküle ma is dadogni kellene sokunknak, stílusunk hézagos, fogyatékos lenne. De bizonyos, hogy előtte gyökeresebb, velősebb volt prózánk…”
6.	25 éve hunyt el Mándy Iván (1918–1995) író. Szüleinek válása után hírlapíró apjával maradt, korán megismerte a pesti kávéházak, mozik, szállodai szobák világát. 1945 után az Újhold fiatal szerzőgárdájához csatlakozott, de az Újhold megszűnése után Mándy előtt is bezárultak a publikálási lehetőségek. Az író ezekben az években a Magyar Rádió számára készített dramatizálásokat, gyerekeknek szóló hangjátékokat. 1954-től szabadfoglalkozású író. A rendszerváltás után sem csatlakozott egyetlen politikai erőhöz sem, tisztségei azonban megsokasodtak. Mándy Iván művei címmel 1984-től jelenteti meg életművét a Magvető Kiadó. Írásainak világát, hangulatát meghatározta a környezet, amelyben élt: a Teleki és Mátyás tér környéke, a kisemberek, a lecsúszottak, a társadalom elesettjeinek kisvilága. Első, önéletrajzi ihletésű regényeiben (Francia kulcs, 1948 és A huszonegyedik utca, 1948) a gyerekkori tapasztalatok, emlékek párolódnak regénnyé: a nagyvárosi miliő, a kétes egzisztenciák, lődörgők, feltörekvők tarka világa egy kamaszfiú tudatán átszűrve, impresszionista képekben jelenik meg. Novelláiban a Külső-Józsefváros sajátos embertenyészete nyüzsög: bódésok, cigányok, vagányok; magányosak és kiszolgáltatottak, emberi kapcsolatokra, szeretetre vágyók. Ábrázolásmódja mind merészebben szakadt el a közvetlen realitástól a szürreális, az abszurd világérzékelés felé. Az 1950-es és 1960-as évek regényeiben, kisregényeiben jellegzetes témái, helyszínei és figurái új árnyalatokkal gazdagodtak, s mítosszá kerekedtek. A régi mozik, presszók, uszodák, tribünök és futballpályák alkotják a „Mándy-univerzumot”. Az 1950-es években hallgatásra ítélt író rögzítette a félreállítottság állapotát és életérzését, a félelem és rettegés éveinek nyomasztó hangulatú mindennapjait, a „pálya szélére” szorított értelmiségiek, írók és átírók világát (Fabulya feleségei, 1959; Előadók, társszerzők, 1970). Nőtt az irreális, fantasztikus mozzanatok és a tárgyi valóságot könnyedén átformáló képzelet szerepe, amely látomásokban jutott felszínre. Gyakran jelent meg mint formateremtő tényező az álom is (Egy ember álma, 1971; Álom a színházról, 1977). A hatvanas években Mándy Iván új tájékozódását jelezték a Vera-novellák, középpontjukban egy fiatal lánnyal, a beat-nemzedék jellegzetes képviselőjével (Mi van Verával?, 1970). A hetvenes évek végétől figyelme a tárgyak, dolgok felé fordult. Műveiben a modern nagyvárosi ember magányát, szorongásait szólaltatta meg. (A bútorok, 1980). Magányos hőseinek groteszk, mégis hősi küzdelme a valósággal a hűség és a részvét erkölcsi parancsára figyelmeztet. Több kötet hangjátékot és Mélyvíz (1960) címmel musicalt is írt. Gyermekkönyvei is klasszikussá váltak (Csutak-sorozat, 1956-1968). A novella megújítója, az idő- és térviszonyokat az elbeszélésben felszabadította a hagyományos ábrázolás kötelmei alól, részben a film módszereit (vágások, áttűnések), részben a lírai ábrázolás eszközeit használta az epikában (képek). A Csutak és a szürke ló című regényt 1959-ben írta, ebből 1961-ben azonos címmel film is készült. 
	Nyaralás: https://litera.hu/irodalom/konyvajanlo/mandy-ivan-nyaralas.html 
8. 	5 éve hunyt el Nemeskürty István (1925-2015) író, irodalom- és filmtörténész. Az ELTE magyar–olasz-művészettörténet szakán végzett, majd tanárként dolgozott. 1956–1959 között a Magvető Könyvkiadóban szerkesztőként működött. Nyugdíjazásáig a MAFILM vezetője volt. Kutatási területe a 16–17. századi magyar irodalomtörténet és a 20. század első felének magyar filmtörténete. Jelentősebb művei: Diák, írj magyar éneket. A magyar irodalom története 1945-ig, 1-2.; A képpé varázsolt idő. A magyar film története és helye az egyetemes kultúrában, párhuzamos kitekintéssel a világ filmművészetére; A magyar irodalom története, 1000–1945, I-II.
9. 	30 éve hunyt el Ottlik Géza (1912–1990) író, műfordító. A magyar intellektuális próza alkotója. Többszörös magyar bajnok és válogatott bridzsversenyző, valamint világhírű szakíró, a bridzsjáték megújítója. 1923-26-ban a kőszegi katonai alreáliskola, 1926-29-ben a budai katonai főreáliskola hallgatója. A katonaiskola műveiben magánmitológiájának meghatározó színhelye. Érettségi után beiratkozott a budapesti egyetem matematika- fizika szakára. Első írásai 1931-ben jelentek meg a Napkeletben. 1939-ben Babits közölte a Nyugatban A Drugeth-legenda című elbeszélését. A háború alatt légoltalmi szolgálatra osztották be, üldözötteket mentett (többek között Vas Istvánt). Az Iskola a határon című regényének 1948-ban Tovább élők címmel elkészült első változatát maga kérte vissza kiadójától. „Az Iskola a határonnak egy első változatát megírtam 1948-49-ben, mégis visszavettem, már majdnem a nyomdából. Túl vázlatos volt, nem jó. Amellett nem láttam volna sok értelmét elkezdeni 	egy hosszabb publikációs tervet egy ilyen első kötettel, amit nem tudok folytatni. Tíz év múlva aztán kénytelen voltam összesűríteni egy regénybe, amit egyébként talán négy-öt kötetben írtam volna meg.” (Beszélgetés...;Próza) Kényszerű hallgatása 1957-ben ért véget, mikor megjelent Hajnali háztetők című kisregénye. Írásmódjára kezdetben Kosztolányi és Márai, valamint André Gide volt a legnagyobb hatással; Kosztolányit élete végéig mesterének vallotta. A 30-as évek végén, 40-es évek elején írt elbeszéléseiben alakult ki sajátos írói látása és technikája: az élet és a művészet, a tényleges és a kitalált felcserélhetőségének s egymással való helyettesítésének, a nézőpontok és értékrendek különbözőségéről fakadó 	viszonylagosságnak, az értelmezés és újraértelmezés állandóan ismétlődő kényszerének s végül az események szeszélyes időrendje és a példázatszerű alapgondolat közötti feszültségnek megélése és érzékeltetése. Ottlikot olyan szerzők vallják mesterüknek, mint Tandori Dezső és Esterházy Péter. „Az ő nyomán 'tudjuk', hogy az utcán járva-kelve még mindig a boldogság finom, titkos kis láza bujtogat, hogy száz meg száz lehetőség közt szabadon választhatunk; talán a szabadság sem helyénvaló kifejezés itt, mert többről van szó: kötetlenségről, tehermentességről, az érzékelés szabadságáról, hogy birtokba vehessük a világot, ehhez nem elég annyi, hogy ne tartsanak számon, és ne tartsanak semmilyen módon rabságban, hanem még a lelkünk legtitkosabb szerkezetét is meg kell őrizni hozzá sértetlenül...” (Esterházy Péter) „Aligha lehet tagadni, hogy Ottlik regényében az erkölcsi érzék a keresztény hagyomány jegyében válik közösségformáló erővé. Bébé zaklatott önvizsgálata éppúgy a Bibliára utal, mint Medve Gábor végső töprengésének ez a mondata: 'A kenyér nem elég'.” (Szegedy-Maszák Mihály) Mert – a műből gobelin-regényt készítő Esterházy Péter szerint – „még azt is mondja ez a regény, vagy nem is a regény, hanem egyáltalán Ottlik létezése, hogy ez olyan mesterség, melyet nem elég tudni, szeretni, ismerni meg csinálni, nem elég radikálisnak lenni, okosnak és szakszerűnek: hanem még tisztességesnek is kell lenni. Ottlik valamiféle méltóságot ajánl vagy kínál nekünk. Mert lehet, hogy az élet olyan, hogy alkukat kell kötni benne, de ezeket az alkukat is méltósággal kell kötni. És ha nem lehet méltósággal alkut kötni, akkor nem szabad alkut kötni! Azt mondja, hogy van, amit lehet, és van, amit nem lehet.” Ottlik „olyan világban szeretett volna élni, ahol mindenki érti még a néma gyereket is. Magyarázkodás nélkül. Mindig bízott is benne, ... hogy valamilyen különb és rejtelmesebb megértés köti össze az egyik embert a másikkal, mint a szavak és a cselekedetek. ... A világ nem ért másból, mint a hangos, elnagyolt, durva jelekből. A látszatokból. Mindabból, aminek határozott formája van”, de „fájdalmasan érezte, hogy nem tud többé tudomást nem venni erről a világról, melyben a szavak, tettek tökéletlen látszata uralkodik...” (Részlet az Iskola a határon című regényből)
https://www.prae.hu/article/10813-az-iskola-a-hataron-60-eve/
http://real.mtak.hu/60894/1/EPA00011_iskolakultura_2002_05_085-089.pdf 
11. 	10 éve hunyt el Mészöly Dezső (1918–2011) író, költő, műfordító, dramaturg. Szegeden és Sárospatakon tanult, majd a Református Teológiai Akadémia, illetve a Kolozsvári Egyetem bölcsészszakos hallgatója lett. 1940 és 1943 között a Képzőművészeti Főiskola festő szakára is járt. Tanulmányait Párizsban folytatta,.1946-ban a Nemzeti Színház dramaturgja lett, két évvel később a Madách Színházhoz került. Tanított a Színművészeti Főiskolán, a Magyar Televízió munkatársa volt, 1992-től a Lyukasóra szerkesztő-műsorvezetőjeként is dolgozott. Villon teljes életművét lefordította, de említésre méltók Shakespeare- és Molière-fordításai is. Saját verseskötete 1975-ben jelent meg Önarckép retus nélkül címmel. „Anyanyelvem a vers. Nem emlékszem, mikor s hogyan tanultam meg: amint az ember arra sem tud visszaemlékezni, hogy is tanult meg beszélni? Most, hogy ezt leírom, magam is csodálkozom, mily ritkán s mily szűk körben szólaltam meg anyanyelvemen. Volt egy hosszúra nyúlt korszakom, mikor a műfordítás fölébe nőtt a magam munkájának s egész életemnek. Bánjam utólag? Vagy hálás legyek érte? Merész álmokat láttató, felséges narkotikum volt a fordítás, komoly fájdalmaknak is hathatós ellenszere. Nem lett belőlem sem rokkant, sem harapós ember.[...] Könyvem címét komolyan kell érteni: önarcképet akartam adni, nem félve a szeszélyes fényektől s a kemény árnyékoktól. Mindnyájunknak annyi portréja van, ahány ismerőse. Ha tetszik, ha nem: képünk kirajzolódik embertársaink tudatában. Jogunk van egyet magunknak is odatennünk ezek mellé. (Az Önarckép retus nélkül fülszövegéből)
Megtért utazó
Ki a halál völgyébe járt,
Az tudja csak, hogy élni kell,
Az szerelemről énekel,
Bár tegnap térdig vérben állt,

Nem hívja többet a halált,
S bár sorsa csontig vérzi fel,
Ő élni tud és élni mer,
Ki a halál völgyébe jár.

Megnyílik néki a világ,
omló romok közt résre lel,
létrát támaszt az égre fel,
s aranyfényű mezőkre lát.
12.	A Magyar Nyelv Napja. 1844-ben ezen a napon fogadták el a magyart államnyelvvé tevő 1844. évi II. törvénycikket. Az emléknap a közfigyelmet igyekszik ráirányítani a magyar nép szellemi-kulturális öröksége és nemzeti identitása alapját jelentő magyar nyelvre.
26.	1999 óta minden október negyedik hétfője az iskolai könyvtárak napja.

November
    9. 25 éve hunyt el Szilvási Lajos (1932–1996) író, újságíró, a magyar szórakoztató irodalom talán legnépszerűbb. Pályája első szakaszában újságíróként dolgozott különböző szerkesztőségekben. Első írói korszakának művei a második világháborúban s az azt követő évtizedekben játszódnak. Kalandos, fordulatos cselekményvezetésűek, nem leplezett céljuk az erkölcsi példaadás, de ez nem párosul történelmi hitelességgel, nem festenek hű képet a korszakról, a környezetről. A hatvanas évek közepétől műveinek tematikája bizonyos fokig megváltozik. Szilvási erőteljesebben a jelen felé fordul, egyéni sorsokat igyekszik bemutatni. Hősei többnyire fiatal, főleg első generációs értelmiségiek, akiknek hányatott életét próbálja ábrázolni. E regények sorát az Albérlet a Síp utcában (1964) nyitja, amely talán a legjellegzetesebb Szilvási-regény is, mely összes regényírói sajátosságát magába sűríti. Ismeretanyaga kétségtelenül nagy az éppen adott témában. Mindezt azonban egyszerűsítetten ábrázolja, felszíni képet ad a valóságról. Soha nem "véres" világ ez, a dolgok, a konfliktusok mindig megoldhatók, a főhős a legmélyebb válságból is talál kiutat. Hatásuk titka, hogy a befogadó úgy érezheti: saját mindennapi élete eseményeivel, kisebb-nagyobb bajaival szembesülhetett – a valóságot látta, de fel is oldódhatott, hiszen nem késztették elmélyülésre, s végül  még a megoldást is kezébe adták a "boldog véggel" együtt.
23. 	30 éve hunyt el Szécsi Margit (1928–1990) költő, Nagy László felesége. A Fényes szelek nemzedékének tagja, népi kollégista. „Pünkösd vasárnapján születtem, s az igaz beszéd tüzes ünnepéhez méltóan akarok a magyar szóval élni. Sokadmagammal a várakozásban megvirradva: mint hajdan, vagyok ma is elemi része a népnek.” 1955-ben jelentkezett első, Március című verseskötetével. Már ebben megfigyelhető verseinek később is jellegzetes műformája, a „hosszú vers". Szerelmi költészete művészi világának különleges erőssége. Versei szuggesztív jelképeivel maradandóak.
Címer
Se oroszlán, se olajág,
se cifra mező –
címeremben, Uram, Uram,
se pénz, se erő,
de én hálok a világgal,
nem énvelem ő.
28. 	100 éve született Somlyó György (1920–2006) költő, író, műfordító, esszéista. Balatonbogláron született, Somlyó Zoltán költő fiaként. Anyja és nagyapja nevelte, apjával alkalmanként találkozott. Pályáját a Nyugat nagyjainak szellemföldrajzi környezetében korán kezdte, versekkel, esszékkel, Valéry-fordításokkal. Munkaszolgálatosként vészelte át a háborút, a negyvenes évek második felében rokonszenvezett az Újhold törekvéseivel; majd korán Párizsba szakadt. Az ötvenes években sokszor megbotlott, azt tette, ami ellenkezik a lelkiismerettel. Erről csupán idős korában volt képes megbánással beszélni. A pokoli időkben a kiváltságosok közé tartozott, s – többek közt – efelett később is nehéz volt szemet hunyni pályatársnak és utódnak egyaránt. Az évek folyamán roppant tárgyi igyekezettel próbálta megújítani írói összarcképét, helyesbíteni pályaívét: ontotta a verseket, műfordításokat, költészetelméleti dolgozatokat. Költészete a Nyugat egyik nyúlványa. Fiatalkori és középső korszakának művei közelítik a népi szürrealizmust és az Újhold esztétikai törekvéseit, de igazán a nyolcvanas évektől kezdve érik el a magyar költészet öregkori csúcsteljesítményeit. Utolsó versei – a klasszikus költői formavilág tükrében – egy minden újat megismerni mohó szellem belátásait, örömeit és fájdalmait rögzítik. „Meghalt Somlyó György. És mert meghalt, ezekben a napokban újabb távolságba süppedt a klasszikus magyar irodalom, és hirtelen a világirodalom is. Kevésbé időzik közöttünk Kosztolányi, kissé megsápadt Somlyó Zoltán arcképe, nem beszél úgy hozzánk Füst Milán, mint Somlyó György életében, nem szólalnak meg a fejtegetés másodlagos formájában nagy költőink, Petőfi, Arany, Ady. Megszakadt szava a külföldi költőknek, a térséges hispán kontinensnek, a francia maiaknak és az évszázadoknak; de megtört hangja a szonett-formának is, mert Somlyó György után csak másféle szonettdallamok jöhetnek, nem az a fémesen kidolgozott, csiszolt, összetett alakzat, amely Somlyó vízjele volt a magyar szonett fejlődéstörténetében. ” (Báthori Csaba)
Dantéhoz
Az élet útjának, mondjuk, felét
elérve, ránksötétül sűrü erdőd,
s egyszerre rémülettel érzi: felnőtt –
a gyermek, aki eddig sose félt.
Felnőtt – s már az is, ez is végleg eldőlt,
s már mindörökre élt úgy, ahogy élt,
s világ végéig sem bonthatja szét
a sok szálat, a szívére tekergőt.
Áll dermedten… Amíg útjába foltos
szörnyek hágnak a homályban, ragyogj
elébe, Csillag s mind ti csillagok!
hogy újra merje vállalni a poklot, 
földet s eget, mi nékünk adatott; 
és kijusson végül a csillagokhoz. 

December
2. 	5 éve hunyt el Juhász Ferenc (1928–2015) költő, szerkesztő. A népies realizmus friss szavú dalosaként kezdte a pályát, majd – szembenézve az ötvenes évek elejének kiélezett társadalmi-művészi ellentmondásaival – nagyszabású szemléleti-poétikai forradalmat hajtott végre Nagy Lászlóval együtt. Az eredmény a látomásos-szimbolikus-mítoszi verstípus és költészet. Életműve mennyiségére nézve is igen terjedelmes, s egyetlen műben is kedveli a nagy formát. Költészetét az egyetemesség és kozmikus látás jellemzi.
4. 	70 éve született Rakovszky Zsuzsa (1950-) költő, író, műfordító. „Minden magyarul olvasó irodalombarát és irodalomértő számára szinte természetesnek hat, […] ha kijelentjük, minden megszorítás és visszafogottság nélkül: Rakovszky Zsuzsa a mai magyar költészetnek egyik legnagyobb költője” (Margócsy István). Sopronban született, édesapját két évvel később elvesztette. Felsőfokú tanulmányait Debrecenben és Budapesten végezte, magyar-angol szakos tanári diplomát szerzett. Könyvtárosként dolgozott, később szabadfoglalkozású író lett. Egy gyermek édesanyja. 1981-ben jelentkezett első kötetével (Jóslatok és határidők), amely azonnal intenzív figyelmet keltett kiforrott hangjával, finom és éles látásmódjával. Összegző jellegű verseskötete, a Visszaút az időben egy tudatosan és egészében épített költői életmű kiemelten fontos állomása. Tizenegy kivétellel az összes verset tartalmazza a költő első öt kötetéből, majd a kötet utolsó ciklusában, a Téli napforduló címűben hat új vers szerepel, melyek 1998 és 2005 közt születtek. Rakovszky Zsuzsa költészetét a nyugatos, újholdas hagyományhoz köti a kritika. Lírai beszédmódjában a szuggesztív metafizikai beállítódás és a bölcseleti indíttatás alakítja át a vallomásos líra és a szerepköltészet közvetlenségét átfogó létértelmezéssé. Központi témája a – nem elégikus módon felfogott – idő, azaz az ember időbeliségének filozófiai igényű és mélységű megfogalmazása 	anélkül, hogy elveszítené azt a beágyazottságot, amely a tárgyi ábrázolás és az érzékelés köznapiságához köti. „Rakovszky versei extázis és aszkézis kettősségében történnek meg. Két én, két lélek lakja őket, egy végletes érzelmekben szétáradó, folytonos barokk pózba csavarodó, reflektálatlan, elementáris én, s egy „belső megfigyelő”, egy hűvös, ironikus, kívülálló, szünetlen reflektáló lélek. A kettő, persze, egy, innen a versek belső drámája, a nem szűnő feszültség, úgy egy a kettő, hogy folyton egymásba alakul, kontrollálja egymást, erősíti vagy „visszacsavarja” a másikat. Magával küzd, ha démonaival, teljes érzelmeit sem, hűvös intellektusát sem adja ingyen.” (Parti Nagy Lajos) „Rakovszky Zsuzsa lírájában a lehatárolt, önmaga megismerése elől is elzárt tudatról, a saját lehetőségei alá kényszerített emberi életről van szó, annak végtelen 	törékenységéről és értelmének végső bizonytalanságáról, amely azonban csonkaságában, roncsoltságában is az egyetlen, egyszerre szánalmas és nagyszerű lehetőség.” (Ferenc Győző) Regényeinek központi témájáról az írónő így vall: „A régmúltban vagy közelmúltban játszódó regényekben is tulajdonképpen mindig ugyanazt a témát kerülgetem: hogy kik vagyunk valójában, hogyan alakul ki az énünk, és kialakul-e egyáltalán, van-e valamiféle változatlan belső magva, vagy a neveltetés során, a környezet visszajelzéseiből születik meg? A kígyó árnyékában és a VS-ben is, mondhatni, „hamis énje” van a főszereplőnek: a Kígyóban csak ő tudja, valójában kicsoda, a környezet másnak hiszi és ennek megfelelően reagál rá, VS pedig másnak – férfinak – érzi magát, holott valójában, „objektíve” nő. A Célia címszereplője pedig olyan fiatal lány, aki nem kapott támpontokat a számára fontos emberektől arra nézve, ki is ő valójában, és kétségbeesetten keres olyan környezetet, ahol ezt megmondják neki. 
Gravitáció
Első fűtés: megperzselt por szaga.
Meleg szobából nézem a holdfogyatkozást:
ahogy csúszó karéjban lassan fölfalja a
terjedő vörös árnyék a csontszín villogást.
Szeles éjjel után reggel merő dió
a kert, diólevél zöld-sárga mozaikja
tömi el a csatornát. A gravitáció
megránt egy pórázt, és elindul újra vissza
mind, amit fölfelé húzott a nap
mágnese, most kopogva és lebegve
igyekszik lefelé. Ami csak kiszakadt
egymásból, most törekszik újra egybe
puha keblén a sárnak, ahol majd az esőben
maguk is sűrű sárrá feketednek.
Amikor a jövő vonzása már erőtlen,
mágnesként kezd el vonzani a kezdet.
http://kulter.hu/2017/06/mindig-ugyanazt-a-temat-kerulgetem/ 
http://www.aegondij.hu/iskolai-program/oravazlatok/rakovszky-zsuzsa-visszaut-az-idoben-oravazlat 
http://www.holmi.org/2010/03/rakovszky-zsuzsa-envers-%E2%80%93-szerepvers 
http://www.aegondij.hu/iskolai-program/oravazlatok/rakovszky-zsuzsa-fortepan-oravazlat 
http://www.aegondij.hu/iskolai-program/oravazlatok/rakovszky-zsuzsa-celia-oravazlat 
6. 	 85 éve született Bertók László (1935-) költő, író. Egyetemre nem vették föl, így 1955-ben postai tisztviselő lett Marcaliban. 1955-ben verseiért államellenes izgatás vádjával börtönbe került. 1959 és 1963 között elvégezte a pécsi tanárképző főiskola magyar-történelem szakát, 1970 és 1973 között a budapesti ELTE könyvtáros szakát. Pécsen él. Első versei 1953-ban jelentek meg a pécsi Dunántúl című folyóiratban. Későn, 1972-ben jelent meg első önálló verseskötete, a Fák felvonulása. Második önálló kötetére, az Emlékek választására (1978) is sokáig kellett várnia. A Tárgyak ideje (1981) óta azonban kötetei folyamatosan jelennek meg. Hetvenedik születésnapjára (2005) összegyűjtött verseit Platón benéz az ablakon. Versek 1954-2004 címmel adta közre. Az ezt követő évek költeményeit 2007-ben publikálta a Hangyák vonulnak, majd a 2010-ben megjelent Pénteken vasárnap című kötetekben, illetve a 2014-es Ott mi van? és a Firkák a szalmaszálra 2015-ös köteteiben. Talán a kérdezés... címmel, Ágoston Zoltán válogatásában és előszavával jelent meg kötet a róla szóló írásokból.
Hazulról haza (versfilm Bertók Lászlóról): https://www.youtube.com/watch?v=A7ArHTq5ioI https://litera.hu/magazin/kritika/hol-lehet-vajon-ha-mozog.html (Hudáky Rita elemzése az Ott mi van? kötetről, illetve órai segédanyaga az alábbi versről)
Áram, mit a szív s a rekeszizom
Goethe utolsó szavaira
Áram, mit a szív s a rekeszizom,
amivel a világot mozgatom,
és spontán termelődik, ha vagyok,
az áram is csak éppen annyi, hogy.
Működtetek egy villanytelepet,
rá vannak kapcsolva földek, egek,
de hol ez, hol az, s nagyon messze egy
halvány csillag pislogja, hogy megyek.
Több fényt... mintha megálló dinamó
nyikkanna, mikor kibuggyan a szó,
s ami amper, volt, minden ami hány,
mérhetetlenné villan a hiány.
10. 	125 éve született Török Sophie (Tanner Ilona 1895–1955) Babits Mihály felesége, költő, író. Lázadó, extravagáns lány, színes, impulzív egyéniség. Kipróbálta a színészetet, a balettet és a versírást is – első költeményei a Képes Krónikában jelennek meg. Összeköttetések, mentorok nélkül, ő maga kilincselt a szerkesztőségeknél. Időnként leközlte egy-egy versét a Hét, a Vasárnapi Újság és az Új Idők. Amikor a Nyugattól nem kapott levélben választ, elhatározta, hogy személyesen felkeresi Babitsot. A költő titkára és lakótársa, Szabó Lőrinc nyitott ajtót, akivel hamarosan viszonyt kezdtek, el is jegyezték egymást. Babitsnak azonban megtetszett a fiatal nő, és gyakorlatilag elkérte őt Szabó Lőrinctől. 1921-ben, mindössze öt találkozás után Babits a Centrál Kávéházban megkérte Tanner kezét. Esztergomban vettek házat. Babits ötlete, hogy Kazinczy Ferenc felesége után Török Sophie néven publikáljon. 1929-ben jelent meg első kötete, Asszony a karosszékben címmel. A Nyugatban verseket, novellákat és kritikákat közölt. Később egy regényt is kiadott Hintz tanársegéd címmel, amelyet olaszra is lefordítottak. 1941-ben meghalt Babits, felesége sosem talált már magára, testileg-lelkileg betegeskedett. Babits emlékére kiadott néhány verset, és 1944-ben szerkesztett egy kötetet Költőnők antológiája címmel. „Nekem sajnos nem adatott meg valami maradandót alkotni, hiába készültem kisgyerekkorom óta írónak, ma – mint a legnagyobb élő magyar író felesége – távolabb vagyok ettől, mint valaha. Pedig ma minden lap nyitva áll a verseim számára, de soha senkitől őszinte kritikát, vagy jóakaratú biztatást többé nem kapok – írásaim csak egy szempontból érdekesek: hogy Babits Mihály életének intimitásait árulom bennük. (...) Milyen örökkévalóság várhat énreám? Túlvilágban nem hiszek, s vajon feljegyzi-e nevemet az irodalomtörténet, mert jó ebédeket főzök az uramnak, s ha fáj a torka, borogatást teszek a nyakára? Munkáira alig teszek hatást, csak feleség vagyok, semmi egyéb, s az irodalom számára sokkal fontosabb nálam az a fogarasi kis cukrászleány, kihez legszebb szerelmes verseit írta.” (Tanner Ilona)
	http://beszelo.c3.hu/04/09/17kohary.htm 
Asszony karosszékben (részlet)
Valamit még kellene tenni az életemmel, még
nem volna szabad megnyugodni, s ülni
tétlenül a napban - mint elkészült
kancsó az ötvös asztalán: végérvényesen és 
menthetetlenül befejezett! Ó, Istenem, még
van bennem nyugtalanság, mely fulladozva 
keres utat - és vágy, mely nem ült még soha
a Teljesedés asztalánál! [...]
Ó, asszony a karosszékben!
Itt ülök tétlenül, kimaradva az Élet
gyönyörű izgalmas játékaiból. De nyugodt
bőröm alatt indulatok remegnek, sistergő
indulatok! s helyüket keresik tolakodva, mint 
tétlen figura keresi kirendelt helyét a kockás 
sakktáblán. f...]
És én még
anya se voltam! Érte lett minden:
nagy dolgok kicsiny életemben - tavasz!
szépség! szerelem! oh Isten! Istenem!
mit vétettem én? hogy minden
nyüzsgő életek között e néma 
bölcs mennybolt alatt a borzas 
kotlót irígylem! Betelt
élete kéjes nyugalmát: amint 
meleg szárnyai alá
rejti tengernyi csibéjét.

2021
Január
19.	100 éve született Mészöly Miklós (Molnár Miklós, 1921–2001) író. Szekszárd, a szülőföldje egész életére és művészetére hatással volt. Másik meghatározó élménye a zene: kisgyermekkorában zongorázni tanult, a Mikrokozmosz szigorúan komponált egyszerűsége prózaírói munkásságára is hatott. Jogi diplomát szerzett, de már tanulmányai alatt foglalkozott írással, és arra készült, hogy Párizsban folytasson irodalmi stúdiumokat. 1943-ban azonban behívták katonának; a háború kegyetlensége, abszurditása szökésre késztette, rövid frontszolgálat után, katonaszökevényként bujdosott, majd előbb szerb, később szovjet fogságba esett. Hazatérve fizikai munkát végzett, majd Szekszárdon lett lapszerkesztő. „Minden napot úgy kellene kezdenünk, mintha a csecsemő és haldokló egyszerre pillantana ki a szemünkből. Így talán megértenénk valamit abból, amit szüntelenül s okosan igyekszünk megmagyarázni magunknak.”(Elégia) A Vadvizek című, első novelláskötetét (1948) már Mészöly néven publikálta. 1949-ben vette feleségül Polcz Alaine pszichológust. 1952-1956 között nem publikálhatott, csak 1955-ben jelenhetett meg két meséskötete. 1956-ban részt vett az Írószövetség követeléseit rögzítő nyilatkozat megfogalmazásában. A forradalom után ismét évekig mellőzték, műveit nem adták ki. 1963-ban jelent meg Az ablakmosó című drámája, amely politikai botrányt kavart, és két előadás után levették a műsorról. A teljesítményt hajszoló civilizációs életforma bukásáról szóló Az atléta halála című regényét a Szépirodalmi Kiadó visszautasította, így az Párizsban jelent meg először francia nyelven, Magyarországon csak 1966-ban. Ezt követte egy évvel később a Jelentés öt egérről című elbeszéléskötete, a címadó novella látszólagos szenvtelenségével megrendítő tanulmány az ember végletes kiszolgáltatottságáról. 1968-ban jelent meg Saulus című regénye, A Magasiskola című kisregényéből készített film Cannes-ban különdíjat nyert. 1976-ban Film című regényét durva támadások érték a hivatalos kritika részéről; a filmszerűen megjelenő történet – egy idős házaspár valóságos budai sétája – századokat átfogó történelmi időutazássá válik, amely során az író a történelmet végtelen erőszaksorozatnak mutatja. „Sokszor magam se tudom már, mit miért gondolok. Néha azon veszem észre magamat, hogy hirtelen forróság önt el, minden megtisztul, de ki is üresedik körülöttem. És ez az üresség mégis a lehető legjobb, amit valaha éreztem. Mintha valami kisebbnél is kisebbet sikerült volna megérintenem. Egy hangyát megsimogatni!”(Mészöly Miklós: Saulus) A Charta ’77 aláírása után a fiatal ellenzéki írónemzedék egyik szellemi vezetője volt. Volt egyszer egy Közép-Európa című novellagyűjteménye 1989-ben az év könyve lett. A tágasság iskolája (1977), valamint az Érintések (1980) című kötetei esszék, filozofikus töredékek, jelentős ars poeticai, művészeti elméleti reflexiók gyűjteményei. Drámáit a Bunker (1979), verseit, lírai reflexióit az Esti térkép (1981) című kötet tartalmazza. További fontos művei: Szárnyas lovak (novelláskötet), Megbocsátás (kisregény). 1991-ben jelentek meg visszaemlékezései Az én Pannóniám címmel, majd az 1990-es években a Családáradás című kisregény és a Hamisregény. Felesége segítette elviselni súlyos betegségét, szenvedéseit, amit méltósággal, bölcs rezignáltsággal viselt. Mészöly Miklós prózai életműve több világirodalmi irányba is nyitott, ami a negyvenöt utáni magyar prózában a legkevésbé sem volt általánosnak mondható: a camus-i próza és esszéisztika a hatvanas évek Mészöly-regényeinek és -esszéinek legfontosabb vonatkozási pontja, az Atléta halálát, a Saulust említhetjük itt; a francia új regény a Pontos történetek útközben, a Film című regény, valamint az Alakulások hatékony világirodalmi interpretánsa, a mágikus realizmus pedig a kései novellisztika és a Megbocsátás című kisregény értelmezéséhez nyújt értelmezési szempontokat. „A bőséges táplálkozás nemcsak az állandóság érzésével párosult bennük, hanem hanyag otthoniassággal is. Szinte tobzódtak a bizonytalanságban, hogy bármelyik zugban megaludhatnak. S ugyanakkor az önállóságuk is megnövekedett. A pincében folyton egymás mozdulatát lesték, most mindegyiküknek megvolt a maga külön útja; sőt, külön hangja is. Hol tompábban, hol élesebben kis füttyöket kevertek cincogásukba, ami leginkább lágy trillázáshoz hasonlított. Máskor meg halk horkantást, csettintést vegyítettek bele, de olyan technikával, hogy mind az ötükét meg lehetett különböztetni. Mintha minden veszély megszűnt volna, ezt sugallta a kék félhomály. Az ajtó ritkán nyílt ki, és akkor is zörejek előzték meg. És nem zúdult le se fehér, se fekete por. Jelenlétüket egy elmozdított befőttesüveg árulta el: zörgősre száradt morzsalék hullott le róla.” (Jelentés öt egérről – részlet)
22.	A Magyar Kultúra Napja. Kölcsey Ferenc 1823-ban ezen a napon fejezte be a Himnusz megírását. 1989 óta ünnepeljük e napot.
Kosztolányi Dezső: Magyar vagyok, minthogy magyarul írok...
Magyar vagyok, minthogy magyarul írok,
magyarul mondom ámuldozva: tej
s magyarul mondom a halálos Áment,
ha ingadozva hátradől e fej
s az elomló test végső reszketéssel
a levegőbe rázza vézna öklét
s egy mozdulattal és egy bús igével
egy lesz vele a rejtélyes öröklét.
29. 	10 éve hunyt el Rába György (1924–2011) költő, író, műfordító, kritikus, irodalomtörténész. Magyar-francia szakon végzett 1948-ban. 1946-ban az Újhold folyóirat egyik alapító szerkesztője volt. Első versei a Nyugatban és a Magyar Csillagban jelentek meg. Szemlélettágító műhelyként emlékszik vissza a Vigiliára, az Életre, a Franklin és a Hungária Könyvkiadóra. Korai verseskötetei után – az Újhold megszűnése miatti hallgatási fogadalomból – csak 1961-ben jelentkezik a megújult szemléletre valló Nyílttenger című kötettel; ezt újabb hosszú szünet után követi 1969-ben a Férfihangra. Alkotókedve az 1980-as és az 1990-es években feltámadt, kétévenként, olykor évenként követték egymást verseskötetei. Irodalomtörténeti érdeklődésének középpontjában a Nyugat és az avantgárd irodalom, valamint a magyar és a világirodalom párhuzamainak kérdésköre állt. Az 1990-es évek közepétől elbeszéléseket is írt. 1982-ben Próbaidő – Új és válogatott versek című kötetében így összegezte ars poeticáját, „vallomását a költészetről”: „…a líra azzal érdemli meg nevét, hogy indulatot közvetít: ezért egyszeri és drámai megnyilatkozás is. A költészet mindig a személyes és az egyetemes kölcsönhatásából születik meg.”
Hóesésben
Ősszel a vad szelek
tomboltak mérgesen.
Fáztak a nagy hegyek,
reszkettek csöndesen.
Szánták a hegyeket
a tündérek nagyon:
hópelyhet hintenek
végig az utakon.
Fehérlő, angyali
friss lombbal leng a gally.
Lassan a mennyei
nagy paplan eltakar.
Fecskékről álmodom,
felhők bölcsője ring
s egy csillag-ablakon
az Isten kitekint.

Február
22. 	85 éve született Bodor Ádám (1936-) író. Kolozsvárott született székely, örmény, magyar családban. Erdély vallási és kulturális sokszínűsége, a magyar, a szász és a román kultúra szétválaszthatatlan keveredése, s egyszersmind a közeg kelet-európai letargikussága, szegénysége, kiszolgáltatottsága jelentett meghatározó élményt a későbbi író számára, műveiben részint ezt a kettősséget 	igyekszik megragadni. A kommunista hatalomátvétel után koros apját koholt vádak alapján elítélték a Márton Áron-féle politikai perben, és csak 1955-ben 	engedték szabadon. 1952-ben magát Bodor Ádámot, akkor a Református Kollégium diákját is letartóztatták államellenes szervezkedésért, ahonnan két év után szabadult. Gyári munkásként dolgozott, majd a református teológián tanult, ahol 1960-ban végzett. Karcolatokat és novellákat 1965-től kezdett publikálni az Utunkban, e korai művek Hemingway hatását mutatják. A Forrás-könyvsorozatban, 1969-ben megjelent első novelláskötete is A tanú címmel, ettől kezdve az első Forrás-nemzedék tagjaként tartják számon. A hetvenes évek elején Bacsó Péter és Fábri Zoltán egyaránt filmet készített egy-egy novellája alapján. 1974-ben a Kriterion kiadta második kötetét (Plusz-mínusz egy nap), majd 1978-ban megjelent a Megérkezés északra is. Első magyarországi könyvét, a Milyen is egy hágó? című válogatás 1980-ban jelent meg, amit nem sokkal később máig utolsó Romániában megjelent magyar nyelvű kötete, A Zangezur hegység (1981) követett. Ebbe újabb keletű novelláit gyűjtötte össze. 1982-ben áttelepült Magyarországra. 1984-től a Magvető szerkesztője lett, újabb novelláskötete, az Eufrátesz Babilonnál (1985) már megmozgatta a jobb szemű anyaországi kritikusokat: Balassa Péter ekkor nevezi Bodor Ádámot kitüntetően a magyar novellistának. Az igazi áttörést azonban mégis csak a Holmi novellapályázatán nyert első díj, valamint a Sinistra körzet (1992) című alkotás megjelenése jelentette, amit Bodor eddigi fő műveként tart számon az irodalomtörténet. Ebben a totalitárius rendszer működésmódját mutatja be egy erősen behatárolt, kevés szereplős, groteszk világban, mély iróniával és fekete humorral. A regény és a novellafüzér keresztezéséből született írás műfaji besorolásának kérdése máig tartó vitákat gerjesztett kritikusi körökben. Az érsek látogatása (1999) hasonlóan átmeneti műfajú, de nemcsak ebben folytatója a Sinistrának: a helyszín a körzetre emlékeztet, egyik-másik alak onnan ismerős, és az írásmód sem különbözik lényegesen. A 	közmondásosan kevés szavú, zárkózott írót Balla Zsófia vette rá egy rádióinterjúra, és ennek átdolgozott, kibővített változatából született A börtön szaga (2001), amelyben Bodor Ádám életéről, műveiről vall. A Verhovina madarai. Változatok végnapokra (2011) a korábbi két regény világát teremti újra, hasonló prózapoétikai módszerekkel. A katasztrófa sújtotta, pontosan meghatározhatatlan vidék jellegzetes figuráit, magatartásmódjait és nyomasztó élethelyzeteit azonban a korábbiakhoz képest első olvasásra is nyilvánvalóbb fekete humorral eleveníti meg, még inkább exponálva remény és reménytelenség feloldhatatlan feszültségét. Bodor Ádám e művével bizonyította, hogy az életmű nagyfokú állandósága mellett is lehetséges remekművet alkotni. A Bodor Ádám-univerzum teljes stiláris fegyverzetében mutatja meg magát. A karakteres, egyedülállóan anyag- és beszédtakarékos ábrázolásmód a legszükségesebb információkra korlátozódik a történetszövés során: a talányokból, rejtélyekből, irracionális elemekből épül föl az összetéveszthetetlen bodori epikai világ.
	Milyen is egy hágó? https://konyvtar.dia.hu/html/muvek/BODOR/bodor00179a/bodor00020b/bodor00020b.html
https://litera.hu/media/literatv/nagyvizit-bodor-adamnal.html https://magyarnarancs.hu/konyv/mechanikus_mitologia_-_bodor_adam_sinistra_korzet_konyv-67947 
24. 	1 éve hunyt el Csukás István (1936–2020) író, költő. Kisújszálláson született, és itt járt elemi iskolába is. A háború után jelentkezett az akkor alakult békéstarhosi zeneiskolába, hegedűművész akart lenni. Az intézetben tanult, olvasott, s naphosszat gyakoroltak a kastélyban, a hatalmas parkban, kamarazenéltek, előadásokon szerepeltek, becsvággyal készült a hegedűművészi pályára. Érettségi után azonban előbb a jogi egyetemre jelentkezett, majd egy idő után átment a bölcsészkarra, de tanulmányait nem fejezte be. Korai költészetében a nagyvárosba került fiatal értelmiségi önmagára és otthonára találásáról számolt be, fájdalmas nosztalgiával az eltűnt gyermekkor és az eltűnőben lévő ifjúság iránt. Későbbi verseinek meghatározó vonása a himnikus életszeretet; ép érzékkel, egészséges ösztönökkel veszi birtokába a test és a szellem köznapi értékeit, boldogságát. Ennek az életszeretetnek más hangolású dalai az elmúlással viaskodó versek, a halál figyelmeztetéseire adott költői válaszok. Korábbi verseinek erős zeneiségét érdesebb dallam váltotta fel, s az áhítatot ironikusabb, fölényesebb költői szemléletmód. A hatvanas évek közepén Kormos István biztatására fordul a gyermekirodalom felé, s ettől kezdve verseskötetei mellett egyre-másra jelennek meg gyermekregényei, mesekönyvei, verses meséi. Nagy sikerrel mutatják be Ágacska című színdarabját, majd a többi színpadi művét. 1975-ben a hollywoodi X. televíziós fesztiválon a Keménykalap és krumpliorr című játékfilm megkapja a fesztivál Nagydíját és Az Év Legjobb Gyermekfilmje címet. Legismertebb mesefigurái: Mirr-Murr, A Nagy Ho-Ho-Ho-Horgász, Pom-Pom, Süsü, a sárkány, a téli tücsök.
28.	A Kalevala Napja – a finn nép ünnepe. Elias Lönnrot néprajztudós 1835-ben e napon tette közzé az első Kalevala-kötethez írt előszavát. Az eposz jelentős hatással volt a finn kultúrára és a világirodalomra egyaránt. Teljes magyar fordítását 1909-ben Vikár Béla készítette el.

Március
8. 	100 éve született Romhányi József (1821–1983) író, költő, műfordító, ahogy barátai és az utókor emlegeti „Romhányi, a rímhányó”. A félig zsidó származású Romhányi eredetileg muzsikusnak készült, brácsán játszott. 1951-ben lett a Magyar Rádió munkatársa és 1962-től haláláig a Rádió Zenei Főosztályának dramaturgja volt. Írt operaszövegeket, fordított operalibrettókat (pl. Gluck: Orfeusz) és musicaleket (pl. 1983 Macskák), forgatókönyveket írt rajzfilmekhez (Ludas Matyi, Hófehér) és ő írta olyan híres magyar rajzfilmek szövegét, mint a Mézga család, Dr. Bubó vagy a Mekk mester. Ő írta a Frédi és Béni, avagy a két kőkorszaki szaki című amerikai rajzfilmsorozat magyar szövegét, melyet – mint a 60-as évekbeli USA kertvárosi középosztályának paródiáját – a Magyar Televízió is műsorra tűzte az 1960-as évek végén. A sorozat magyarországi népszerűségének egyik oka az volt, hogy Romhányi az eredetivel szemben, végig rímekbe szedett és nyelvi játékokkal tűzdelt párbeszédeket írt az epizódokhoz. Az már csak városi legenda, hogy fordítása annyira jól sikerült, hogy az amerikai változatot újraszinkronizálták a magyar szöveg alapján. Költőként elsősorban játékos állatverseiről ismert, melyeket halála után Szamárfül néven adtak ki.
12.	200 éve, 1821-ben nyitották meg Kolozsváron a Farkas utcai kőszínházat, amely a legelső magyar színházépületet volt. Az 1794-95-ös erdélyi országgyűlés foglalkozott először egy nemzeti játszószín megteremtésének kérdésével, majd. 1802-ben indítottak országos gyűjtést egy állandó színház létesítésére. A legnagyobb adományozók egyike idősebb Wesselényi Miklós volt. Közadakozásból 1803-ban sikerült több, egymással határos telket vásárolni a kolozsvári Farkas utcában, így egy évvel később megindulhatott az építkezés. A folyamatos anyagi nehézségek miatt azonban csak 1821-re készült el az épület, amelyben az első színielőadást műkedvelő nemesek adták elő (Carl Theodor Körner: Zrínyi c drámája) saját díszes ruháikban, melyet azután a színháznak adományoztak. A nézőtéren nyolcszáz ülő- és további hatszáz állóhely volt. A színpadot – amelyre szükség esetén szekérrel és állatokkal is rá lehetett hajtani – a bécsi Theater an der Wien mintájára alakították ki, amely a kor kiemelkedő színpadi technikájú épülete volt. A kolozsvári színházat három süllyesztővel és a díszletek gyors mozgatására szolgáló berendezéssel látták el. A nézőteret 12 petróleumlámpás csillár, a színpadot és a zenekart gyertyák világították meg. Az első magyar kőszínház fénykorát 1887–1896 között élte, amikor Csiky Gergely-, Jókai- és Shakespeare darabokat mutattak be. Nevezetes színészei voltak: Déryné Széppataki Róza, Egressy Gábor és Jászai Mari. 1906-ban a kolozsvári társulat új épületbe költözött, az eredeti épületet pedig lebontották. A helyén épült ház falán 2002 óta emléktábla található.
15.	A Magyar Sajtó Napja, mivel 1848-ban ezen a napon nyomtatták a magyar sajtó első szabad termékeit, a Tizenkét pontot és a Nemzeti dalt.
21.	A Költészet Világnapja. Az ünnepnapot az UNESCO támogatásával hozták létre azzal a céllal, hogy a költészet eszközeivel támogassák a nyelvi különbségeket, esélyt adva a kis nyelvek fejlődésének.
23. 	80 éve született Utassy József (1941–2010) költő. Élete első 14 évét Bükkszenterzsébeten töltötte. Tíz évesen kapott egy tangóharmonikát, s ő lett a falu fiataljainak zenésze a mulatságokon. Az ELTE BTK magyar–népművelés szakán végzett 1967-ben. 1972-ig nevelőtanárként dolgozott egy szakmunkásképző intézet kollégiumában, majd szabadfoglalkozású íróként működött. Diáklapok után első versei 1965 decemberében jelentek meg a Kortársban. Ezidőben szerveződött a bölcsészkaron a Kilencek költőcsoportja. Antológiájuk, az Elérhetetlen föld Juhász Ferenc, Kormos István, Nagy László, Váci Mihály ajánlásával sem jelenhetett meg, magánkiadásban sem. Végül az Írószövetség elnöke, Darvas József tette lehetővé a kiadást. Pár héttel korábbi Utassy József első önálló verseskönyve, a Tüzem, lobogóm!, amely – akárcsak az antológia – komoly sikert aratott a fiatalok körében, ugyanakkor felkeltette a hatalom gyanakvását a versekben megnyilvánuló társadalomkritika, a Petőfit idéző szabadságvágy és indulat. Második kötetének – Csillagok árvája (1977) – azért kellett évekig hevernie a kiadóban, mert számos verset ki akartak vele hagyatni, s ő ebbe nem egyezett bele. A megpróbáltatások súlyos idegbetegséget idéztek elő, hatásuk hosszú évekig tartott. Ezt idézi fel a Kálvária-ének (1995). A nyolcvanas évektől folyamatosan kiadták felnőtt-és gyermekvers-köteteit, köztük 1984-ben, 1988-ban és 2001-ben összegyűjtött verseit. A hetvenes évektől többször járt Bulgáriában. Tanulta a nyelvet, költőket fordított. A Kilencek önszerveződésű csoportja 1969 után nem bomlott fel, bár kibontakozásukat gátolta az irodalompolitika. 1982-ben és 1994-ben – azonos címmel – újabb antológiáik jelentek meg. 
Zúg március
Én szemfedőlapod lerántom:
kelj föl és járj, Petőfi Sándor!
Zúg Március, záporos fény ver,
suhog a zászlós tűz a vérben,
Hüvelyét veszti, brong a kardlap:
úgy kelj föl, mint forradalmad!
Szedd össze csontjaid, barátom:
lopnak a bőség kosarából,
a jognak asztalánál lopnak,
népek nevében! S te halott vagy?!
Holnap a szellem napvilágát
roppantják ránk a hétszer gyávák.
Talpra, Petőfi! Sírodat rázom:
szólj még egyszer a Szabadságról!
27.	Színházi Világnap. A Nemzetközi Színházi Intézet ajánlatára a világ valamennyi országában köszöntik e napot: egy kiemelkedő művész fogalmazza meg világnapi üzenetét, amelyet fölolvasnak a világ színházaiban. A színházi világnap célja, hogy felhívja a figyelmet a színházművészet – és tágabb értelemben a kultúra – fontosságára, tisztelegjen a színészek, a színházi dolgozók előtt, kérje a közönség szeretetét és támogatását.
31. 	5 éve hunyt el Kertész Imre (1929–2016) író, műfordító. Budapesten született. Élete legmeghatározóbb élménye, hogy 1944. június 30-án tizennégy évesen Auschwitzba deportálták. Több koncentrációs táborban is fogva tartották, majd a lágerek felszabadítása után, 1945-ben hazatért Magyarországra. Ezt követően újságírással és fizikai munkával tartotta el magát. Felsőfokú végzettsége nincs. Az 1955 és 1960 között létrejött írásokban született meg az 1960-tól 1973-ig írt első regény, a Sorstalanság gondolati alapanyaga. A regény már megjelenése évében is nagy visszhangot váltott ki, igazában azonban csak a nyolcvanas és kilencvenes években keletkeztek olyan kritikák, melyek a hazai irodalmi utómodernség kánonjába sorolják. A regény főhőse egy kamasz fiú, akit a náci haláltábor szörnyű tapasztalatai érlelnek felnőtté, és aki ezért képtelen visszatérni korábbi életéhez. A regény tárgyszerű, már-már dokumentarista stílusa a holokauszt újszerű irodalmi megközelítését tette lehetővé. 1988-ban jelent meg második regénye, A kudarc, rá két évre pedig a Kaddis a meg nem született gyermekért. Újabb tizenhárom év munkája lett a negyedik regény, a Felszámolás – és ezzel az eddig kertészi életmű egyik része egy tetralógiává alakult, amelynek alapvető kérdése az élet és az emlékezés feszült viszonya. Az életmű másik ága a naplókat, esszéket tartalmazza: a Gályanapló (1992) a Sorstalanság műhelynaplója, esztétikai, filozófiai és misztikus följegyzések – ennek felel meg a Felszámolás párjaként felfogható Mentés másként (2011). Kertész Imre esszéinek fő problematikája a totalitarizmus emberének szabadsága, Auschwitz, sőt a történelem lezárhatatlansága. A Sorstalanság című regényéből maga Kertész írt forgatókönyvet, s Koltai Lajos rendezett vegyes kritikai fogadtatásnak örvendő filmet. 2002. október 10-én első magyarként tüntették ki irodalmi Nobel-díjjal „írói munkásságáért, amely az egyén sérülékeny tapasztalatának szószólója a történelem barbár önkényével szemben”. Kertész Imre ars poeticájából: „A legnagyobb problémát persze az első regényem okozta, a Sorstalanság, ahol azzal kellett szembesülnöm, hogy sokan megírták már, amelyek 	között nagyon sok rossz változat volt, és egy-két jó. De a lényeg az volt, hogy nem szabad azonosulni. Jól kellett ismerni a nyelv határait. Nagyon világosan kellett tudni azt, hogy az, aki itten beszél, nem egy valódi hús-vér, hanem egy regényfigura, akinek nyelve van. Tehát csak nyelv és semmi más. És ez az a törvény, amely fegyelemben tart, és amelyet átlépve idegen szövegek keletkeznek. Ez jó és világos kontroll, csak nehéz. Úgyhogy a Sorstalanság megírása közben néha évek teltek el két fejezet között. Nem tudtam beilleszkedni abba a stílusba. Mondom, az elsődleges az, hogy aki beszél, az irodalmi figura, az csak egy nyelv, nem hús-vér valóság. És ahogy hús-vér valósággá próbáljuk tenni, elfuserálódik az egész.”

Április
2.	A Gyermekkönyvek Nemzetközi Napját tartják világszerte Hans Christian Andersen dán meseíró születésnapján. A Gyermekkönyvek Nemzetközi Tanácsa által szervezett ünnep célja, hogy a gyermekekkel megszerettessék az olvasást, a könyveket. Minden évben más-más ország vállalja az eseménysorozat szponzorálását, nevezetesen az adott ország megfogalmazza a nap jelmondatát, felkér egy neves írót, hogy ez alkalomból küldjön üzenetet a világ gyermekeinek, s egy képzőművészt, hogy tervezzen plakátot.
4. 	75 éve született Spiró György (1946–). Az ELTE-n végzett 1970-ben magyar, orosz és szerb-horvát szakon, 1972-ben az Újságíró Főiskolán szociológia szakon. 1971 és 1975 között a Corvina Kiadó szerkesztője, a budapesti Nemzeti Színház (1975-1977, 1978), majd a kaposvári Csiky Gergely Színház (1986-1992) dramaturgja, 1992 és 1995 között a szolnoki Szigligeti Színház igazgatója volt. A Színház és Filmművészeti Főiskolán is tanított (1990-1997). Az ELTE Világirodalom Tanszékének (1978-1990), majd Esztétika Tanszékének oktatója volt. Az irodalmi életben először 1974-ben, a Kerengő című regényének megjelenésekor figyelt fel rá a kritika, ezt követően verseskötete jelent meg História címmel. A nagy kiugrást és a sikert az 1981-ben megjelent Az Ikszek című regénye hozta el számára. A 19. század elején, a környező nagyhatalmak által feldarabolt Lengyelországban játszódó regény főhőse a kiöregedett színész- és rendezőzseni, Wojciech Boguslawski a valóságban is létező személy, a lengyel színjátszás egyik legnagyobb alakja volt. A mű, amelyben művészet és politika keveredik, aktuálpolitikai értelmezése miatt nálunk hatalmas sikert aratott, a lengyelek viszont megharagudtak Spiróra, és csak 2013-ban adták ki a regényt. Az Ikszek sikere után a közönség figyelme egyre inkább a szerzőre irányult, aki hamarosan drámagyűjteménnyel (A békecsászár), novelláskötettel (Álmodtam neked), s több esszékötettel is jelentkezett. 1985-ben elkészült a Csirkefej című dráma, a késő Kádár-kor reménytelenségének, szegénységének, lumpenesedésének látlelete, amelyet 1987. évi bemutatásakor a közönség és a kritika – a hatalom képviselőivel ellentétben – egyaránt lelkesedéssel fogadott. A kilencvenes évek elején ismét nagyprózával jelentkezett, de A Jövevény című regénye visszhangtalan maradt, ahogy a 2001-es A jégmadár is. 2005-ben jelent meg az 1. században játszódó Fogság című nagyregénye, amely óriási sikert aratott, több kiadása is megjelent. 2007-ben publikálta a Messiások című regényt, A Jövevény átdolgozását, 2009-ben a Feleségverseny című szatíráját, amely egy képzeletbeli közeljövőbe kalauzolja el az olvasót. “Elvtársak, nagyon sokat kell dolgoznunk, hogy oda jussunk, ahol most vagyunk!” – írja a 2010-es Tavaszi Tárlat című művében, mely az 1956-os forradalom idején és azt követő időszakban játszódik. Legutóbbi regénye, a 2015-ös Diavolina Makszim Gorkij életének utolsó szakaszát mutatja be, szerelme, a cselédből lett orvos szemszögéből. Drámáival is folyamatosan jelen van a színpadokon, a közönség és a kritika is elismeréssel fogadja darabjait, közülük a legismertebbek Az imposztor, Honderű, Kvartett, Elsötétítés, Ahogy tesszük,  Koccanás, Prah, valamint a 2015-ben bemutatott Helló, doktor Mengele!. Novelláit az Álmodtam neked, T-boy és a Kémjelentés című kötetekben adta közre. „Arra való az irodalom, hogy ne érezzük magunkat magányosnak, és megtapasztaljuk azt a sokszor keserű, de alapvetően mégis felemelő érzést, hogy olyan szörnyű 	helyzetben, mint amilyenben most éppen vagyunk, voltak már mások is; amint ezt megérezzük, helyzetünk máris kevésbé reménytelen.”
	Idill: https://konyvtar.dia.hu/html/muvek/SPIRO/spiro00001a/spiro00023/spiro00023.html
11.	A Költészet Napját József Attila születésnapjára emlékezve ünnepeljük ezen a napon. Irodalmi estekkel, könyvbemutatókkal, költőtalálkozókkal, képzőművészeti kiállításokkal tisztelgünk a magyar líra előtt.
József Attila: Április 11
A talló kalászait hányva
S a verebek közé belesvén
Nagy szél kapott föl egyszer engem
Hirtelen, áprilisi estén.
Gyerekeit kereste arra
S engem talált ott épp az utban.
Bömbölt, örült, s én mosolyogva
Rengeteg mellén elaludtam.
Vitt falvan, földeken keresztül,
Meghempergetett jó sárosra,
Cibálva és kacagva vitt egy
Pesti, csatakos külvárosba.
Az uccán vídám jasszok lógtak
S még vidámabban verekedtek,
Kiabáltak, kiabáltunk és
A jasszok végül berekedtek.
Mondom, valami nagy ünnep volt,
A hívek templomokba mentek
És reszketve, szomorú kézzel
Áldották őket meg a szentek.
S hogy a harangok búgtak, fölnőtt
A szívekben nagy, esti béke.
A gyilkos végzett emberével
S úgy menekült, kalaplevéve.
Reménységnek és tulipánnak
Kicsikis deszka alkotmányba
1905-ben ígyen
Iktattak be az alkotmányba.
A kártyás munkásnak fiúként,
S a szép, ifjú mosóasszonynak,
Ligetnek, sárnak, vágynak, célnak,
Fejkendőbe kötözött gondnak.
A szegényasszony rég halott már,
De fiát a szél el nem hagyja,
Együtt nyögünk az erdőn éjjel
S együtt alszunk el virradatra.
20. 	15 éve hunyt el Bella István (1940–2006) költő, műfordító. Még csak 14 éves volt, amikor első verse megjelent a Fejér megyei napilapban. Középiskolás éveit a székesfehérvári József Attila (ma ciszterci) Gimnáziumban tölti, ahol egyre inkább elmélyül irodalmi érdeklődése. 1956-ben ő is a forradalom hatása alá kerül, és verset is ír, de nem közlik. Több megmozdulásban is részt vesz, pl. Csórra élelmiszert visz, és gyűjt a Pesten küzdőknek is. Mindennek következtében először nem veszik föl az egyetemre, később azonban megkezdheti tanulmányait az ELTE magyar-könyvtár szakán. Diplomát azonban nem szerez. Egyre közelebb kerül az irodalmi élethez, s a 60-as években részese a Tiszta szívvel című antológiának. Kialakult a Hetek elnevezésű csoport, amelynek Bellán kívül Ágh István, Buda Ferenc, Kalász László, Raffai Sarolta, Ratkó József és Serfőző Simon lett a „tagja". Az ő számukra a József Attila-i hagyomány épp oly fontos, mint a közvetlen elődjüknek és kortársuknak is tekinthető Illyés Gyula, Nagy László, Juhász Ferenc vagy Csoóri Sándor lírája, gondolatvilága. Bella István költészetében különösen fontos a népköltészeti hagyomány, az archaikus nyelv, valamint a modern, huszadik századi irányzatok együttes hatása. Értéket jelent a nyelvteremtő erő, a dal folyamatos jelenléte. Később aztán a töredezettebb, kihagyásos szerkezet is megjelenik műveiben. Bella István első verseskötete, a Szaggatott világ 1966-ben jelent meg. A kötetben elsősorban a falusi gyerekkor alaprétegei, az árvaság és a nehéz sors dominálnak. Ezután két évig Lengyelországban volt ösztöndíjas, s ez a korszak különösen közel hozta a lengyel irodalomhoz. Mindez műfordításokban is megnyilvánult. Legjelentősebb ilyen jellegű munkája Adam Mickiewicz Ősök című művének fordítása. S aztán kisebb kihagyásokkal sorjáznak kötetei. Különösen emlékezetes versei a Sárkeresztúri ének, a Testamentom, a Szeretkezéseink, az Önarckép vagy az Igék és igák. Különös színt képviselnek pályáján a gyermekversek, a különféle, zenéhez kötődő művek, legfőképpen talán a Margit-passió.
Önarckép
Apám elúszott észrevétlen,
nyújtott testtel, mint a szarvasok,
átszökkent a nagy tétlenségen,
s az idő fenyvesébe futott.
Anyám itt van még, mind fehérebb,
begyolcsozza a bánatot,
s az elmúlással beszélget,
mint a megháborodott,
Én, az öklömnyi gyerekember,
kettőjük közt ágaskodom.
Anyám veszekszik szép szememmel,
apám dörömböl hátamon.
23.	A Könyv Napja; Szerzői Jogok Napja. E napon halt meg William Shakespeare és Miguel de Cervantes. A nap célja, hogy felfedezzük az olvasás szépségét, és ösztönözzük egymást a könyvek forgatására.
30. 	25 éve hunyt el Keresztury Dezső (1904–1996) költő, író, főként Arany János-kutatásairól ismert irodalomtörténész, az 1945 utáni koalíciós idők tekintélyes kultúrpolitikusa. Első verses kötete Dunántúli hexameterek címmel 1956-ban látott napvilágot, ezt számos további követte. Költészetét a klasszikus magyar költészet hagyományaihoz 	való tudatos kapcsolódása, a pannon táj- és mentalitás szeretete jellemezte. Irodalomtörténészként elsősorban Arany János pályájának és életművének kutatásában 	alkotott maradandót. Műfordítóként főként a német költészet átültetésében jeleskedett (válogatott műfordításai 1997-ben jelentek meg), valamint számos magyar nyelvű 	német irodalmi antológiát szerkesztett. Emellett többkötetnyi tanulmánya és színikritikája, valamint tematikus, fotóművészekkel közösen készített kötete jelent meg. Önéletrajzi esszékötetei (Kapcsolatok; 1988; Emlékezéseim, Szülőföldeim; 1993) pedig a 20. századi magyar művelődéstörténet érdekes dokumentumai.

Május
7.	10 éve hunyt el Hubay Miklós (1918–2011) drámaíró, műfordító. Az Egy szerelem három éjszakája című első magyar musicalt Vas Istvánnal és Ránki Györggyel együtt alkotta. Ezután született bravúros egyfelvonásos sorozata, az 1968-ban Márkus Lászlóval bemutatott Néró játszik, amely népszerűvé vált Olaszország nagyvárosaiban, fesztiváljain és franciaországi előadásokon is. 1974–1988 között Firenzében élt, ahol a magyar irodalmat rendkívül népszerűvé tette az egyetemen. Kezdeményezésére ünnepeljük a Magyar Dráma Napját. 
19. 	125 éve született Várkonyi Nándor (1896–1975) író, irodalomszervező, szerkesztő, könyvtáros, irodalom- és kultúrtörténész. Egyik elindítója és szerkesztője a Symposion című lapnak. 1941-től 1948-ig, annak megszűnéséig szerkesztette a Sorsunk című lapot. A két világháború között Hamvas Bélával és Kodolányi Jánossal együtt szellemi triumvirátust alkottak, műveiknek szabad, csonkítatlan megjelenése azonban csak 1989 után vált lehetségessé. „A Sziriat Oszlopai, az Elsüllyedt kultúrák tárgyi emlékeit gyűjtötte egybe. Azokat elemezte, analógiákat keresve és egyben hipotetikus magyarázatokat is a geológiai, civilizatorikus, társadalmi, vallási viszonyokkal; vagyis az emberiség egységes egészével. Az Elveszett Paradicsom ezekre a tárgyi emlékekre épülve kísérelte meg e kultúrát alkotó prehisztorikus ember élményvilágát, prealogikus gondolkodásának kozmikus átélését megragadni, az "elsüllyedt kultúrát" a szellem világából megközelíteni. A Varázstudomány összefoglalója mindazoknak az ismereteknek, melyek szintén egy "elsüllyedt kultúrát" hordoztak. A legújabb kor okkultnak minősítette e kultúrát; az eredeti csupán "rejtett" fogalom helyett természetfelettinek minősítve azt. A praehistoria elemezhetetlen és érthetetlen e világ csak érintőleges ismerete nélkül is, – vallotta több ízben. Végül Az ötödik ember mindezek összefoglalója és egyben folytatása. Az elsüllyedt kultúrák tiszta kora után hogyan szőtte át még mindig éltető elemként, a civilizáció racionális anyagismeretének párhuzamos előretörésével, az ókori, középkori és a mai ember csökkenő hitvilágát és maradvány-kultúráját az "aranykorba", az "elveszett Paradicsomba" való visszavágyódással." (Várkonyi Péter: Apámról)
27. 	40 éve hunyt el Pilinszky János (1921–1981) költő. Középiskolai tanulmányait a budapesti Piarista Gimnáziumban végezte. Érettségi után jogot, bölcsészeti tudományokat hallgatott. 1944 májusában kapta meg egyetemi végbizonyítványát; a diploma megszerzésére már nem jutott ideje – ősszel behívták katonának, s alakulatával rövidesen Ausztriába, majd Németországba került. Harcokban nem vett részt, a háború után egy amerikai fennhatóságú táborba került. 1945 novemberében tért vissza Budapestre. Diákkora óta írt verseket. Első verseskötete 1946 májusában jelent meg Trapéz és korlát címmel. A koalíciós években egyaránt tartozott a Válasz és az Újhold köréhez, ez utóbbi néhány számát szerkesztőként is jegyezte. 1951-től 1956 júliusáig nem publikálhatott. 1957 novemberétől haláláig az Új Ember belső munkatársa volt. Második verseskötete, a Harmadnapon csak 1959 szeptemberében jelenhetett meg; idegen nyelvű köteteinek fordítási előmunkálatai is ebben az időben kezdődtek meg. 1970-ben jelent meg gyűjteményes kötete, a Nagyvárosi ikonok s ettől kezdve a hazai irodalmi élet egyik legjelentősebb képviselőjeként kezdték számon tartani. Új költői korszaka erre az időszakra esik: 1972-ben jelent meg a Szálkák, 1974-ben (négy színdarabbal együtt) a Végkifejlet, majd 1976-ban az összegyűjtött és új verseit tartalmazó Kráter. 1976-tól nem írt több verset, egyre inkább a széppróza foglalkoztatta. 1977-ben adta közre „Egy párbeszéd regénye” alcímmel a Beszélgetések Sheryl Suttonnalt, és haláláig dolgozott az Önéletrajzaim munkacímet viselő regényén, amelynek csupán három nagyobb fejezete („novellája”) készült el. 1978-ban ismerkedett meg Párizsban Ingrid Ficheux-vel, akivel 1980 júniusában egyházi esküvőt kötött. Művei jelentős hányada csak halála után jelent meg kötetbe gyűjtve. A hetvenes évektől kezdve Pilinszky gyakran nyilatkozott a költészetét meghatározó életrajzi tényekről. A gyermekkori vakációkat a nagynénje által vezetett leányátnevelő intézetben töltötte. Itt tanulta meg a minden emberi jelenséggel szembeni alázatot és megértést. Másik nagynénje betegsége folytán felnőtt korában sem tudott normálisan beszélni. Tőle tanulta meg a locsogás elvetését, a megszólalás, az artikuláció lelki és fizikai gyötrelmét, de egyúttal fegyelmét is. A koncentrációs tábor élménye szintén meghatározta líráját. Pilinszky a század botrányának nevezte a megsemmisítő táborok létrejöttét. Egész életében nem szabadult ettől az élménytől. Önmeghatározása szerint: „Én költő vagyok és katolikus”. Azaz elhatárolja magát a kegyességi, ájtatossági, vallásos költészettől, s különválasztja a művészetet a hitbeli-vallási meggyőződéstől. Ugyanakkor költészete katolikus a szó eredeti értelmében, amennyiben a század egyetemes kérdéseit, problémáit veti fel, s azokra egyetemes érvénnyel akar válaszolni. Költészete katolikus abban az értelemben is, amennyiben legfőbb témakörei - a bűn, a szenvedés, a megváltás - egyúttal a dogmatika és az üdvtörténet problémái is. Az Újszövetségből különösen a szenvedéstörténet, a Jelenések könyve és a példabeszédek ragadják meg. „Minden igazi mű a tékozló fiú történetének megismétlése” – vallotta. Költészetének hatása részben nyelvének rendkívüli tömörségével, s ebből fakadó művészi erejével magyarázható. Líráját jellemzi a költészetnek a csönd, az elhallgatás felé való közelítése. Pilinszky törekvése az is, hogy megtisztítsa a szavakat a rájuk rakódott irodalmi asszociációktól, felidéző voltuktól, s helyette a szavak megnevező funkciója kerüljön előtérbe.
Elég
A teremtés bármilyen széles,
ólnál is szűkösebb.
Innét odáig. Kő, fa, ház.
Teszek, veszek. Korán jövök, megkésem.
És mégis olykor belép valaki
és ami van, hirtelenűl kitárúl.
Elég egy arc látványa, egy jelenlét,
s a tapéták vérezni kezdenek.
Elég, igen, egy kéz elég amint
megkeveri a kávét, vagy ahogy
„visszavonúl a bemutatkozásból”,
elég, hogy elfeledjük a helyet,
a levegőtlen ablaksort, igen,
hogy visszatérve éjszaka szobánkba
elfogadjuk az elfogadhatatlant.
Június
25.	A Karinthy-gyűrű átadása. A Karinthy-gyűrűt minden évben Karinthy Frigyes születésének évfordulóján osztják ki a Rádiókabaré kiemelkedő teljesítményt nyújtó szerzőinek, előadóinak. Alapítója és adományozója a Magyar Rádió elnöke.

2020
Szeptember
3. 	500 éve hunyt el ESTEI HIPPOLIT (1479–1520), aki hétévesen lett esztergomi érsek. A ferrarai születésű herceg Hunyadi Mátyás király feleségének, Aragóniai Beatrixnek volt az unokaöccse, és nagynénje hatékony közbenjárásának köszönhette magas egyházi tisztségét. Bár a pápa tiltakozott a királyi kinevezés ellen, Mátyás hatalmát mutatja, hogy VIII. Ince csak azt tudta elérni, hogy Hippolit 25 éves koráig „csak” adminisztrátora (és a hatalmas egyházi jövedelem haszonélvezője) lehetett az érsekségnek, míg a hívek lelkigondozását egy magyar prépost, Ibafalvi Tamás végezte. Estei Hippolit családjának befolyását mutatja, hogy tizenévesen már bíborosi ranggal és több itáliai apátság illetve püspökség jövedelmével rendelkezett. A Magyar Királyságban csak rövid ideig tartózkodott és az esztergomi érsekséget 1497-ben az ugyancsak nagy jövedelmet biztosító egri püspökségre cserélte el Bakócz Tamással. Ténylegesen sohasem szentelték püspökké, I. Miksa német-római császár diplomatájaként is működött, de jobbára ferrarai udvarában tartózkodva élte a reneszánsz mecénás nemesek életét. Alakját Mikszáth Kálmán is megörökítette A kis prímás című novellájában. A modenai állami levéltárban fennmaradt esztergomi érsekségi és egri püspökségi számadáskönyvek sok gazdaságtörténeti érdekességgel szolgálnak a korabeli Magyar Királyságról.
		https://tti.btk.mta.hu/images/kiadvanyok/folyoiratok/tsz/tsz1990_1-2/e.%20kovacs.pdf
7. 	70 éve, 1950-ben hozták nyilvánosságra a Magyar Népköztársaság Elnöki Tanácsának törvényerejű rendeletét a magyarországi szerzetesrendek működési engedélyének megvonásáról. Ennek értelmében – négy tanítórend korlátozott létszámú közössége kivételével – minden szerzetesrendet betiltottak Magyarországon, a szerzeteseknek három hónapon belül el kellett hagyniuk rendházaikat. Sokukat már 1950 júniusában internáltak. A rendek ingó és ingatlan vagyona, iskolái és kollégiumai állami tulajdonba kerültek, a könyvtáraikban, levéltáraikban őrzött dokumentumok jelentős része megsemmisült. Az intézkedések 23 férfi és 44 női rendet, több mint 600 rendházat és mintegy 12000 szerzetest érintettek. A megmaradt négy szerzetesrend (bencések, ferencesek, piaristák és a Szegény Iskolanővérek) összesen nyolc gimnáziumot tarthatott fenn kilenc rendházzal, mintegy 250 szerzetessel.
	https://www.magyarkurir.hu/megszentelt-elet/hetven-evvel-ezelott-oszlattak-fel-szerzetesrendeket 
19. 	675 éve, 1345-ben Anjou András herceg, Nagy Lajos király öccse, gyilkosság áldozata lett felesége, I. Johanna nápolyi királynő közvetlen környezetében, Aversában. Johanna bűnrészessége férje halálában a mai napig tisztázatlan. A pápa ugyan felmentette a gyilkosság vádja alól, de a magyar királyi udvar mindvégig férjgyilkosnak tartotta. I. Nagy Lajos király ezután két büntetőhadjáratot is indított ellene Nápolyba.
http://www.rubicon.hu/magyar/oldalak/1345_szeptember_19_merenylet_anjou_andras_magyar_herceg_ellen/
26. 	100 éve fogadta el a magyar nemzetgyűlés az 1920. évi XXV. törvénycikket, ismertebb nevén a numerus clausust, mely korlátozta a felsőoktatásban résztvevő hallgatók számát, és azt a nemzetiségi arányoknak megfelelően szabta meg. Miután a jogszabály a zsidóságot is „népfajként” határozta meg és ez a közösség addig sokkal nagyobb arányban volt jelen az egyetemeken, elsősorban őket sújtotta ez a törvény. Bár nyolc évvel később e diszkriminatív paragrafus kikerült jogszabályból, mégis precedenst szolgáltatott az 1938-tól meghozott zsidótörvények számára.
http://www.rubicon.hu/magyar/oldalak/1920_szeptember_26_a_numerus_clausus_torveny_megszavazasa/
28.	125 éve hunyt el Veres Pálné, született Beniczky Hermin (1815–1895) iskolaalapító, a magyar nőnevelésügy egyik élharcosa. Az 1850-es évekig, mint Nógrád vármegye főjegyzőjének felesége kizárólag családjának élt. Egyetlen leányát azonban olyan nevelésben akarta részesíteni, amely saját gyermekkorában nem adatott meg neki, ezért elkezdett pedagógiával foglalkozni. Megismerte Rousseau és Pestalozzi elveit, majd közzétette Felhívás a nők érdekében című tanulmányát. Munkájának eredményeként jött létre 1868-ban az Országos Nőképző Egyesület, jelszavuk: "Haladjunk!" Célkitűzésük a leányok, nők tanulásának segítése volt. 1869-ben alapították meg az első, leányok számára fenntartott iskolát. A tantervet maga Veres Pálné készítette. Először a mai Múzeum körúton béreltek két szobát, ebben indult útjára az első évfolyam tizennégy lány oktatásával. Bár egyre több növendéke lett az iskolának, állami támogatás hiányában folyamatosan anyagi gondokkal küzdöttek, amit jótékonysági bálok, hangversenyek megtartásával igyekeztek megoldani. 1882-re sikerült felépíteni a pesti Zöldfa utcai telken az első iskolaépületet, melyet fokozatosan bővítettek tovább. Veres Pálné folyamatosan küzdött a nők magasabb szintű oktatáshoz való jogáért, de már nem érhette meg, hogy a nők előtt megnyíljanak az egyetemek kapui is. A nevét viselő gimnázium az egykori iskolaépület szomszédságában áll Budapest belvárosában. Regényes életrajzát Kertész Erzsébet írta meg Zöldfa utcza 38. címmel. 
30.	500 éve került hatalomra I. Szulejmán szultán, aki négy és fél évtizedes uralkodása (1520–1566) alatt Magyarország jelentős részét meghódította. 
http://www.rubicon.hu/magyar/oldalak/1566_szeptember_6_szulejman_szultan_halala/ 

Október
1. 	75 éve hunyt el Mikola Sándor (1871–1945) fizikus, pedagógus. Egy évig Eötvös Loránd mellett volt gyakornok az elméleti fizikai intézetben. 1897-től a budapesti fasori evangélikus gimnáziumban tanított fizikát, 1928-tól lett az iskola igazgatója egészen 1935-ig, a nyugdíjba vonulásáig. Tanítványai közül többen később nemzetközi hírű tudósok lettek, mint például Wigner Jenő és Neumann János. Tanári pályája mellett komoly kutatómunkát végzett, nevéhez fűződik új demonstrációs eszközök kidolgozása a fizika gyakorlati oktatásának elősegítésére. Az ő találmánya az egyenes vonalú egyenletes mozgás bemutatására gyakran használt, Mikola-csőnek elnevezett eszköz. Számos középiskolai fizikatankönyv szerzője, amelyek új módszertannal dolgozták fel az oktatni kívánt tananyagot. Emlékét őrzi az 1980 óta megrendezett Mikola Sándor Országos Tehetségkutató Fizikaverseny, és az ő nevét viseli az Eötvös Loránd Fizikai Társulat által 1961-ben alapított Mikola Sándor-díj, amellyel a kísérletező oktatásban kiváló eredményt elérő tanárokat jutalmazzák.
4. 	450 éve született Pázmány Péter (1570–1637) jezsuita szerzetes, esztergomi érsek, bíboros, a magyarországi katolikus megújulás vezető alakja. A nagyváradi, református, kisnemesi családból származó Pázmány Péter fiatalon katolizált, majd belépett a jezsuita rendbe, tanult Kolozsváron, Bécsben és Rómában, a grazi egyetemen pedig teológiát oktatott. 1607-től Forgách Ferenc esztergomi érsek udvarában tevékenykedett. A kiváló prédikátor hatására számos főnemesi család rekatolizált. Sikere nemcsak szónoki képességeiben rejlett, hanem abban, hogy felismerte, az anyanyelv sokkal közelebb hozhatja a katolikus vallást a hívőkhöz, ezért hitvitázó írásait is magyarul adta ki. 1613-ban jelent meg legfontosabb műve, az Igazságra vezérlő kalauz. 1616-ban Forgách érsek utódának nevezték ki, 1629-ben lett bíboros. Pázmány politikusként közvetítő szerepet töltött be Erdély és a Királyi Magyarország között. A főpap kiemelkedő teljesítményt nyújtott az oktatás fejlesztése és a magyar nyelv ápolása terén is. Papnevelő szemináriumot alapított Nagyszombatban és Bécsben (1623, Pazmaneum), melyeket saját érseki vagyonából finanszírozott. Ő alapította meg 1635-ben a bölcsészeti és teológiai fakultással rendelkező nagyszombati egyetemet is, mely számos mai felsőfokú iskola (pl. ELTE, SOTE, Pázmány Péter Katolikus Egyetem) őse, évszázadokig a legjelentősebb magyar felsőoktatási intézmény volt. 
	http://enciklopedia.fazekas.hu/palyakep/magyar/Pazmany.htm
6. 	625 éve, 1395-ben adta ki IX. Bonifác pápa Luxemburgi Zsigmond magyar király kérésére az Óbudai Egyetem (Universitas Budensis) első alapítólevelét, mely a Nagy Lajos király-féle pécsi egyetemalapítási kísérlet után az ország második egyeteme lett.
	http://uni-obuda.hu/egyetem/tortenelem/kozepkori-egyetemek 
	https://mult-kor.hu/tortenelmi-jelentosegu-volt-az-obudai-egyetem-megalapitasa-20151006 
Az aradi vértanúk emléknapja, mivel 1849-ben ezen a napon végeztek ki Aradon 13 honvéd főtisztet: Lázár Vilmost, gróf Dessewffy Arisztidet, Kiss Ernőt, Schweidel Józsefet, lovag Poeltenberg Ernőt, Török Ignácot, Láhner Györgyöt, Knézich Károlyt, Nagysándor Józsefet, gróf Leiningen-Westerburg Károlyt, Aulich Lajost, Damjanich Jánost, gróf Vécsey Károlyt, valamint Pesten, a mai Szabadság tér helyén álló Újépületben gróf Batthyány Lajos volt miniszterelnököt.
	http://www.rubicon.hu/magyar/oldalak/1849_oktober_6_az_aradi_vertanuk_es_batthyany_lajos_kivegzese/ 
7.	75 éve, 1945-ben iktatták be Mindszenty Józsefet az esztergomi érseki tisztébe. Hivatalát ténylegesen csak 1948 karácsonyáig, illetve az 1956-os forradalom idején gyakorolhatta.
20.	200 éve született Kazinczy Lajos (1820–1849) honvédezredes, a 15. aradi vértanú. Az író-költő Kazinczy Ferenc fia a katonai iskola elvégzése után hosszú évekig szolgált a 9. huszárezredben, ahonnan anyagi nehézségei miatt kellett kilépnie. 1848-ban csatlakozott az alakuló honvédséghez, ahol előbb főhadnagyi, majd századosi rangot szerzett, részt vett a pákozdi és a schwechati csatában is. A tavaszi hadjáratban Klapka György mellett már dandárparancsnokként szolgált, majd 1849 májusában ezredesként irányította a komáromi várőrség egy részét. Augusztus 6-án egy hétezer fős seregtesttel indult Bem megsegítésére Erdélybe. A világosi fegyverletétel hírére az erdélyi hadsereg hozzá csatlakozott maradványaival augusztus 24-én Zsibónál az oroszok előtt tette le a fegyvert, akik azonban hamar átadták őt a császáriaknak. Szeptember elején szállították Aradra, ahol a haditörvényszék teljes vagyonelkobzásra, valamint golyó általi kivégzésre ítélte. A mindössze 29 éves Kazinczy Lajost október 25-én reggel lőtték agyon az aradi vár árkában.
https://vagta.hu/news/1015/kazinczy-lajos-a-15-vertanu 
28.	425 éve, 1595-ben Báthory Zsigmond erdélyi fejedelem és Vitéz Mihály havasalföldi vajda csapatai Bocskai István fővezérletével győzelmet arattak a havasalfödi Gyurgyevónál a török sereg felett a tizenöt éves háborúban (1591–1606). Valójában Szinán pasa a Duna északi partján hagyott kisebb seregét verték szét, a török nagyvezír serege nagyobb részével sikeresen visszavonult. A magyar és havasalföldi erők ugyanakkor nagy győzelemnek értékelték a csatát, mert először sikerült eredményesen szembeszállni erdélyi csapatoknak egy török fősereggel. 
	http://gyorkos.uw.hu/tizenoteves/1595/1595.htm
150 éve született Batthyány-Strattmann László (1870–1931) magyar főnemes, akinek neve a „szegények orvosaként” vált ismertté. A nagy múltú arisztokrata családból származó diplomás orvos 1902-ben Köpcsényben (mai neve: Kittsee) nyitotta meg Magyarország első korszerűen felszerelt vidéki kórházát, amelynek hamarosan akkora lett a forgalma, hogy a MÁV különvonatot indított a kis nyugat-magyarországi faluba. Receptjeit, a felírt szemüveget a gyógyszerészek és a látszerészek ingyen váltották be, mivel minden hónap végén maga rendezte a számlát. Idejét és vagyonának nagy részét a szegények gyógyítására áldozta. Orvosi hivatásáról naplójában így írt: „Változatos az orvos élete, de tartalommal terhes is, hiszen az ember saját szenvedésein kívül a másokét is hordozza és többnyire többet hord, mint ami valóban bekövetkezik, hiszen az esetleg bekövetkező komplikációkat is át kell éreznie. És mégis - olyan üres az orvosnak az a nap, amelyen nem segíthet felebarátján." Trianon után költözött népes családjával (feleségével, egyben asszisztensével Coreth Mária Teréziával tizenegy gyermeket neveltek) a család körmendi birtokára, ahol saját kastélyában rendezte be új kórházát a szembetegek számára. A gyakorlati szemészet művelője volt. Szemészeti műtéti technikája elismerést váltott ki szakmai körökben is. Mély vallásosságát tükrözi, hogy 1916-ban feleségével együtt belépett a ferences harmadrendbe. A boldoggá avatási eljárást már másfél évtizeddel a halála után elindították, de az a következő évtizedek politikai helyzete miatt hosszú időre megrekedt. II. János Pál pápa 2003. március 23-án avatta boldoggá. Liturgikus emléknapja január 22.
https://muzeumkormend.hu/a-muzeum-nevadoja-dr-batthyany-strattmann-laszlo 

November
7.	100 éve, 1920-ban került sor az első magyarországi ejtőernyős ugrásra, melyet a Rákosmezőn megtartott repülőbemutatón Kovács Endre hajtotta végre.
10. 	100 éve, 1920-ban követték el az úgynevezett Soltra-gyilkosságot, melyben a főváros utcáit járó szélsőjobboldali tiszti különítményesek meggyilkolták Soltra József rendőrtisztet, emellett súlyosan megsebesítettek egy a segítségére siető másik hivatalos személyt is. A szolgálatteljesítés közben meggyilkolt rendőrtiszt halála nagy közfelháborodást váltott ki és Horthy Miklós kormányzó ezután döntött úgy, hogy felszámolja az országban önbíráskodó, fosztogató félkatonai különítményeket. A bűncselekmény nyomán napokig tartó  letartóztatási hullám vette kezdetét elsősorban Budapesten és statáriális bírósági eljárásokkal lassan sikerült felszámolni a fehérterrort. 
13. 	100 éve fogadta el a magyar nemzetgyűlés az 1920. évi 36. törvénycikket, amely a parasztság földigényének enyhítésére irányult. Ez volt az ún. Nagyatádi-féle földreform. A törvény házhelyek és kishaszonbérletek juttatását tette lehetővé, ezzel egyrészt kistulajdonossá tett mintegy 200 ezer föld nélküli agrármunkást, másrész több mint 100 ezer törpebirtokosnak is juttatott néhány hold földet. A törvény kiemelt feladatának tekintette a Horthy által 1920 augusztusában kezdeményezett Vitézi Rend tagjai földhöz juttatását, de a jogosultak között szerepeltek a hadirokkantak, hadiözvegyek és hadiárvák, a háborút megjárt föld nélküli mezőgazdasági munkások is. A forradalmakban szerepet vállalt parasztokat ugyanakkor kizárták a juttatásokból. A földtörvény hozzájárult ahhoz, hogy a háború és a forradalmak alatt öntudatára ébredt szegényparasztság lecsendesedett, és az új rendszer passzív elfogadójává lett. Mivel a földreform az 1919-es néptörvénnyel szemben semmiféle birtokmaximumot nem állapított meg, Nagyatádi Szabó István agrárminiszter és hívei által elképzelt célt, a nagybirtokrendszer demokratikus felszámolását nem tudta biztosítani.
	http://www.rubicon.hu/magyar/oldalak/a_foldkerdes/
17.	650 éve, 1370-ben lengyel királlyá koronázták Krakkóban Nagy Lajos magyar királyt, ezzel perszonálunió jött létre a két jelentős közép-kelet európai ország között. III. (Nagy) Kázmér halálával, aki Piast dinasztia utolsó tagja volt, életbe lépett az 1339. évi magyar–lengyel egyezmény rendelkezése, melynek értelmében Károly Róbert fia, Lajos örökölte a lengyel trónt.
http://www.rubicon.hu/magyar/oldalak/1370_november_5_nagy_lajos_kiraly_megorokli_a_lengyel_koronat/

December
1.	450 éve, 1570-ben ratifikálta János Zsigmond az I. Habsburg Miksa magyar királlyal megkötött speyeri egyezményt, melyben rendezték a kettészakadt királyság részeinek kölcsönös viszonyát, ezzel megszületett az Erdélyi Fejedelemség.
http://www.rubicon.hu/magyar/oldalak/1570_augusztus_16_a_speyeri_egyezmeny_megkotese/
13.	200 éve hunyt el Széchényi Ferenc (1754 – 1820) arisztokrata államférfi, könyvtár- és múzeumalapító. A bécsi Theresianumban tanult, majd jogi és gazdasági tanulmányait követően közhivatalnoki pályára lépett. II. József trónra lépése után, mivel rokonszenvezett a jozefinista reformokkal, egyre magasabb tisztségeket tölthetett be: több vármegyében is királyi biztos lett. Amikor azonban a király a magyar különállás felszámolására tett lépéseket, minden tisztségéről lemondott, és az uralkodó haláláig birtokain élt, illetve Nyugat-Európában utazgatott. Mecénásként támogatta a korszak számos magyar alkotóját – például Batsányi Jánost, Csokonai Vitéz Mihályt, Kazinczy Ferencet – és az 1790-es évek elejétől Hajnóczy Józsefet alkalmazta titkáraként, így a jakobinus összeesküvés lelepleződése őt is veszélybe sodorta. 1798-ban, Somogy vármegye főispánjaként vállalt újra közhivatalt, ezzel együtt pedig a Duna és a Dráva szabályozásának királyi biztosi feladatkörét is megkapta, később országbíró-helyettes lett. Azonban I. Ferenc túlzottan konzervatív, abszolutista kormányzata miatt 1811-ben ismét – ezúttal végleg – visszavonult tisztségeiből, és haláláig birtokain, illetve Bécsben élt. Azon ritka arisztokraták közé tartozott, akik nemcsak gyűjtötték, de olvasták is az értékes könyveket. Gyűjteményeihez nagy gonddal rendezett katalógust is készített. Széchényi Ferenc nagycenki és soproni könyvtárának átadásával több mint 20 000 könyvet, 12 000 nyomtatványt és mintegy 1000 kéziratot adományozott az 1808-ban megalapított Nemzeti Múzeum és – a ma már nevét viselő – Könyvtár számára. Felesége Festetics Julianna, bátyjának özvegye volt, aki hat gyermekkel ajándékozta meg, a legkisebb István apja nyomdokain indulva lett a „legnagyobb magyar”. 
http://www.rubicon.hu/magyar/oldalak/1820_december_13_grof_szechenyi_ferenc_halala/ 
16.	375 éve, 1645-ben cserélték ki III. Ferdinánd magyar király és I. Rákóczi György erdélyi fejedelem követei a linzi békeszerződés okmányait. Az egyezmény lényegében megerősítette a korábbi bécsi és nikolsburgi békéket. Rákóczi, fejedelmi elődeihez hasonlóan (Bocskai István, Bethlen Gábor) kiterjeszthette uralmát a hét felső-magyarországi vármegyére. Náluk jelentősebb sikert ért el a protestáns vallásgyakorlás jogának magyarországi kiterjesztésében, amelyet a szerződés szerint már a jobbágyság számára is biztosítani kellett.
	http://www.rubicon.hu/magyar/oldalak/1645_december_16_a_linzi_beke/
19.	125 éve, 1895-ben – a világon hatodikként – megalakult a Magyar Olimpiai Bizottság (MOB). Feladata a magyar sportolók nevezése és felügyelete, illetve irányítása az olimpiai játékokon. Története során a MOB többször került nehéz helyzetbe. 1920-ban – az első világháborús vereség miatt – nem tudta elérni, hogy Magyarországot meghívják az 1920-as antwerpeni olimpiára. 1928-ban a Kultuszminisztérium megszüntette az egyesület önállóságát, és csak az Országos Testnevelési Tanács egyik szakbizottságaként működhetett tovább (1928–1941). Önállóságát a kommunista diktatúra idején sem nyerhette vissza: 1948-tól az Országos Sporthivatal hatáskörébe tartozott, vezetőit az állam nevezte ki. Ennek köszönhető, hogy 1984-ben a politikai vezetés nyomására a testület megszavazta a Los Angeles-i olimpia bojkottját. Függetlenségét 1989-ben nyerte vissza, amikor a szervezet irányítása a sportolók kezébe került. 
27.	200 éve hunyt el Tessedik Sámuel (1742–1820) evangélikus lelkész, pedagógus, gazdasági szakíró. Mind elméleti, mind gyakorlati pedagógiai munkássága a felvilágosodás pedagógiai eszméinek hazai meghonosítását szolgálta. A német evangélikus lelkész családból származó Tessedik Sámuel pozsonyi és debreceni tanulmányai után az erlangeni egyetemen teológiát tanult, de bővítette orvosi és természettudományos ismereteit is. Az egyetem elvégzése után észak-német körútján tanulmányozta a helyi mezőgazdasági újításokat és a közoktatást. Hazatérve rövidesen vezető lelkésze lett egy zömmel szlovák anyanyelvű gyülekezetnek a Békés megyei Szarvason. 53 éven át, haláláig állt e gyülekezet élén. 1780-ban Szarvason egy gyakorlati gazdasági intézetet alapított. Iskolája parasztfiatalok, leendő néptanítóknak és gazdatisztek képzését is szolgálta. A tankönyvek jelentős részét maga Tessedik írta. Az iskolát könyvtár, laboratórium és szemléltető gyűjteménytár egészítette ki. Az elméleti tantárgyak tanítása mellett nagy súlyt helyezett a gyakorlati oktatásra. Azt vallotta, hogy "mindaz, amiből a gyakorlat és tapasztalás hiányzik, többnyire csak szavakban való üres bölcsesség, s csak fecsegő gépeket képez; a gyakorlat a legjobb tanítómester, igazi gazdákat ez formál." A helyi egyházközségi elöljárókkal megromló viszonya és anyagi nehézségek miatt iskolája nem lehetett hosszú életű, 1806-ban be kellett zárni. Tessedik gyakorlati érdemei a helyi mezőgazdaság korszerűsítésében elévülhetetlenek: sokat tett az alföldi szikesek fásítása terén, ő honosította meg Szarvason és környékén az akácfát. Mivel sokat tett a takarmánytermesztés (lóhere, lucerna) kiszélesítéséért is, gazdaságában istállózó állattartást tudott folytatni, és ennek révén jelentősen növelte a tejhozamokat. Elősegítette a kukoricatermesztés elterjesztését, meghonosította a földművelésben a vasborona és a henger használatát. Foglalkozott zöldségek és gyógynövények termesztésével, kísérletezett új gyümölcsfafajták meghonosításával, méhészkedéssel és szőlészettel. Számos írása foglalkozik a mezőgazdaság egy-egy ágazatát, területét érintő kérdéssel. Érdemeit II. József és I. Ferenc király is elismerte, utóbbi nemességet adományozott neki. Egykori iskolája Szarvason ma az ő nevét viselő múzeum. 
	https://mek.oszk.hu/00000/00058/html/tessedik.htm 

2021
Január
1.	A béke világnapját 1968 óta, VI. Pál pápa kezdeményezésre ünneplik meg minden év első napján.
4.	200 éve, 1821-ben határozta el Széchenyi István, hogy támogatni fogja egy Pestet Budával összekötő híd megépítését. A gróf éppen édesapja temetésére, Bécsbe tartott, amikor a jégzajlás megakadályozta átkelését a Dunán. „Ma azt mondtam (...), hogy egyévi jövedelmemet fordítom rá, ha Buda és Pest közt híd épül, s hogy ezért, jóllehet Pesten lakni alkalmasint sohasem fogok, egyetlen krajcár kamatot vagy akár visszafizetést sem fogok követelni. Az a gondolat, hogy hazámnak fontos szolgálatot tettem, majd bőségesen kárpótol.”- írta naplójában. A Pestet és Budát összekötő állandó híd ötlete már a 18. század során megszületett, de a korabeli technikai megoldásokkal a folyó nagy vízhozama és sodrása miatt lehetetlen volt egy tartós, biztonságos átkelőt építeni, és attól is tartottak, hogy egy ilyen építmény akár árvizeket is okozhat. Ráadásul Széchenyi általános hídvámot akart bevezetni az új átkelőnél, ami sértette volna a nemesi adómentesség ősi hagyományát. A „legnagyobb magyar” minden nehézség ellenére, 1832-ben megalapította a Hídegyletet, majd elérte, hogy báró Sina György vezetésével 1836-ban megszülethessen a Lánchíd Részvénytársaság. Széchenyi angliai körútja során konzultált a korszak legnevesebb mérnökeivel, és találkozott William Tierney Clarkkal, aki elvállalta a tervek elkészítését. Sina részvénytársaságába időközben a bécsi Rotschildok és a pesti Wodianerek is betársultak, így végre – megfelelő mennyiségű tőkével – megkezdődhetett az építkezés. Az 1839-40-es országgyűlésen törvénybe foglalták a híd megépítését. 1842-ben József nádor rakta le a Lánchíd pesti pillérének jelképes alapkövét. A munkálatokat Adam Clark, skót származású mérnök, irányította. Hat évig tartott, míg a híd kőpillérei megépültek, 1846 októberéből pedig megkezdődhetett a fémszerkezet összeszerelése. A szabadságharc kibontakozása hosszú időre elodázta a Lánchíd átadását. A 380 méter hosszú építményt 1849-ben Haynau császári főparancsnok adta át a két város polgárainak. 1945-ben a visszavonuló német csapatok felrobbantották. Az újjáépítés 1949 novemberére fejeződött be: a némileg átalakított hidat az első híd megnyitásának 100. évfordulóján avatták fel ismét. A rendszerváltás után, 1996-ban cserélték vissza a pilonok boltívein lévő Kádár-címereket a koronás államcímerre. A budai hídfő jobboldali oroszlánjának talapzatára pedig a Széchenyi család címere került, rajta a család latin jelmondatával: „(Si) Deus pro nobis, quis contra nos” (Ha Isten velünk, ki ellenünk?)
6.	450 éve, 1571-ben nyílt meg Marosvásárhelyen, a helyi Vártemplomban az a rendi gyűlés, amely János Zsigmond fejedelem jelenlétében megerősítették az 1568-ban Tordán kihirdetett vallásszabadságot, mely szerint Isten igéje mindenütt szabadon hirdethető. Ez a határozat elősegítette az unitárius tanok elterjedését.
http://www.rubicon.hu/ma_files/2017_12_046.pdf
9. 	100 éve, 1921-ben született Keleti Ágnes magyar tornász, ötszörös olimpiai bajnok, jelenleg ő a nyári olimpiák legidősebb aranyérmese. Pályafutását a budapesti Vívó és Atlétikai Clubban kezdte, majd a Nemzeti Torna Egyletben sportolt. 1939-ben lett a válogatott tagja, 1940-ben megnyerte első bajnokságát, de zsidó származása miatt még abban az évben eltiltották mindennemű sporttevékenységtől. Magyarország német megszállása után úgy sikerült megmenekülnie, hogy hamis papírokkal vidéken bujkált. Édesapja és több családtagja az auschwitzi koncentrációs táborban halt meg, édesanyját és testvérét a svéd diplomata, Raoul Wallenberg mentette ki Budapestről. A második világháború után folytatta a versenyzést és közben elvégezte a Testnevelési Főiskolát, amelynek tanára lett. 1947 és 1956 között különböző szereken 46-szoros magyar bajnok, hétszeres csapatbajnok és tízszeres egyéni összetett magyar bajnok lett, utóbbival kivívta az örökös bajnoki címet. Nála többször senki nem nyert tornászbajnokságot Magyarországon. Az 1848-as londoni olimpián bokasérülése miatt nem szerepelhetett., de négy évvel később, 31 évesen a helsinki olimpián műszabadgyakorlatával (ma: talaj) aranyérmet, összetett csapatban ezüstérmet, felemás korláton és a kéziszercsapat tagjaként bronzérmet szerzett. Pályafutása csúcsára 1956-ban, Melbourne-ben ért: talajon megvédte címét, aranyat nyert gerendán, felemás korláton és a kéziszercsapat tagjaként, míg egyéni összetettben és csapatban ezüstérmet szerzett. Ő lett a játékok legeredményesebb versenyzője, egyben a legidősebb tornásznő, aki aranyérmet tudott szerezni. A melbourne-i olimpiáról nem tért haza, 1957-ben Izraelben telepedett le. Meghatározó szerepet vállalt az izraeli tornasport megteremtésében, mint az izraeli válogatott szövetségi kapitánya, majd az izraeli Testnevelési Főiskola torna tanszékének vezető tanára. Nemzetközi bíróként is dolgozott, 75 évesen vonult vissza. 2002-ben a Nemzetközi Torna-szövetség beválasztotta a Hírességek Csarnokának (Hall of Fame) tagjai közé, 2004-ben megkapta a Nemzet Sportolója címet. 
30. 	400 éve, 1620-ban született II. Rákóczi György erdélyi fejedelem (1648–1660), I. Rákóczi György és Lorántffy Zsuzsanna legidősebb fia, akinek uralma elsősorban balsikerű lengyelországi hadjáratáról és az azt követő tatár –török dúlásról maradt emlékezetes. Apja halála után, 1648-ban lett fejedelem egy olyan állam élén, mely I. Rákóczi György politikájának köszönhetően sikerrel használta ki az ütközőállami lét előnyeit: befolyásolni tudta a Habsburgok magyarországi politikáját, és vezető szerepe volt a térség török vazallusállamai között. II. Rákóczi György Báthory Zsófiával kötött házassága révén – a hatalmas Rákóczi-birtokok mellé – a Báthory család birtokait is megszerezte. Az ifjú fejedelem nagy álma – híres elődje, Báthory István példáját követve – a lengyel trón megszerzése, majd az ország egyesítése volt. Ennek elérése érdekében szövetséget kötött a kozákokkal és hűbéresévé tette Havasalföldet és Moldvát. A királyi Magyarországon is sokan benne látták azt a vezetőt, aki képes lesz önerőből felszabadítani a szétszakított országot. 1657-ben a török Porta beleegyezését mellőzve, svéd-kozák-moldvai-havasalföldi-erdélyi koalíció élén betört Lengyelországba. Ám szövetségesei cserbenhagyták, így kénytelen volt visszavonulni, seregét a török hűbéres krími tatárok ejtették fogságba. II. Rákóczi György kudarca miatt a Porta bosszújától rettegő erdélyi rendek lemondatták. A kirobbanó belharcok kiváló alkalmat szolgáltattak a Portának a beavatkozásra, melynek következménye az óriási hadisarc, az éves török adó megemelése, magyar várak elvesztése, majd súlyos török-tatár dúlás lett. Bár Rákóczi György az 1660. évi küzdelmek során ismét kitűnt vitézségével, vakmerőségéért végül (a szászfenesi csatában szerzett sérülése miatt) életével, az Erdélyi Fejedelemség pedig hatalmi pozíciójának elvesztésével fizetett.
http://www.rubicon.hu/magyar/oldalak/1648_oktober_11_ii_rakoczi_gyorgy_lesz_erdely_fejedelme/

Február
1. 	75 éve, 1946-ban fogadta el a Nemzetgyűlés a Magyarországot köztársasággá kinyilvánító 1946. évi I. törvénycikket. Köztársasági elnökké Tildy Zoltán addigi miniszterelnököt választották. Ez volt az ún. második köztársaság, amely jogilag a kommunista hatalomátvételt követő népköztársaság létrejöttéig, 1949 aug. 18-ig tartott. E napot 2006-ban a köztársaság emléknapjává nyilvánították. 
2. 	150 éve hunyt el báró Eötvös József (1813–1871) író, Magyarország első vallás- és közoktatásügyi minisztere, aki az 1848-as Batthyány-kormányban és a kiegyezéskor megalakult Andrássy Gyula-féle kabinetben is szerepet vállalt. Az oktatás szerepéről így vallott: „Hiszem, hogy az emberi nem oly haladásra képes, melyről még fogalmunk sincs, és a jólétnek és szellemi hatalomnak oly fokára emelkedhetik, mely legvérmesebb reményeinket is felülmúlja. Csakhogy az emberek nagy része jelenleg még nem emelkedett intelligens lénnyé és mielőtt társadalmi és politicus helyzetünkben a nagy haladást remélhetjük, nagy haladást kell tennünk a civilisatióban. Ennek emelése a fő dolog. A többi játék.” Az utókor nevét elsősorban az 1868. évi népiskolai törvény (1868/XXXVIII. tc.) és a nemzetiségi törvény (1868/XLIV. tc.) kapcsán őrizte meg, de a centralisták reformkori vezéreként, politikai filozófusként és szépíróként is kiemelkedő alakja volt a 19. századi magyar szellemi életnek. Nevét viseli több iskola és az ELTE híres szakkollégiuma Budapesten. Emlékére alapították 1999-ben az Eötvös József-díjat olyan pedagógusok számára, oktató-nevelő munkájuk során, életpályájukkal kifejezték elkötelezettségüket a pedagógus élethivatás mellett.
http://www.rubicon.hu/magyar/oldalak/1813_szeptember_3_eotvos_jozsef_szuletese/
6. 	75 éve, 1946-ban Bay Zoltán fizikus és kutatócsoportja saját fejlesztésű radarral, a világon egyedülálló eljárással mérte meg a Föld–Hold távolságot. Bay Zoltán a II. világháború alatt kutatócsoportjával légvédelmi radar kifejlesztésén dolgozott. A csoport által fejlesztett berendezés 1944-ben már 60 kilométeres távolságból észlelte az ellenséges repülőgépeket. Bay Zoltán és csoportja politikai szerepet is játszott, a kiugrási kísérlet előkészítésekor az ő segítségükkel létesítettek titkos rádióhidat Budapest és London között. 1944 márciusában azt mondta munkatársainak: "Meg fogjuk lokátorozni a Holdat, s megnézzük, miként érkeznek vissza a jelek!" Addig ugyanis csak feltételezték, hogy a Földről küldött mikrohullámú jelek elérik a Hold felszínét, és az sem volt biztos, hogy a visszavert jeleket a világűr rádiózajában észlelni lehet. A háború azonban hátráltatta a munkát, a nyilas hatalomátvételt követően a sorköteles tudósokat besorozták, a zsidó származásúakat Bay Zoltán életét is kockáztatva védelmezte. Mivel a szovjetek Budapest ostroma után azt addig elkészített berendezéseket leszerelték és elszállították, Bay és munkatársai kénytelenek voltak újakat építeni, hogy folytathassák a kísérleteket. Számos vakpróba után 1946 februárjában sikerült a Holdról visszaverődő jeleket fogni. A sikert csak az árnyékolta be, hogy a sokkal jobb körülmények között dolgozó amerikai tudósok néhány héttel korábban ugyancsak jeleket küldtek és fogadtak a Hold felszínéről. A magyar kísérletek során azonban más megoldást alkalmaztak, ezért ma az amerikai és a magyar tudósokat együtt tartják a rádiócsillagászat megteremtőinek. 
16. 	425 éve hunyt el Berzeviczy Márton (1538–1596) erdélyi kancellár és diplomata. A felvidéki, elszegényedő nemesi család sarja Nádasdy Tamás nádornak köszönhette karrierjét, aki előbb íródeákként, majd jegyzőként alkalmazta, majd bejuttatta a bécsi magyar kancelláriára. Berzeviczy I. Ferdinánd császár és magyar király kíséretében többször járt külföldön, majd Nádasdy anyagi támogatásával 10 éves tanulmányútra ment. Járt Angliában, német és francia földön, majd a padovai egyetemen tanult jogot és bölcseletet. 1572-es hazatérése után Forgách Ferenc nagyváradi püspök segítségével Báthory István erdélyi fejedelem udvarába került, ahol Forgách püspök halála után az erdélyi kancellária vezetői tisztséget is megkapta. Fontos diplomáciai szolgálatot végzett Báthory István lengyel királlyá választása érdekében. Szolgálatai jutalmául 1577-ben lengyel bárói rangot és birtokot kapott Kelet-Poroszországban. Báthory 1586-os haláláig a krakkói erdélyi kancellária vezetője, életének utolsó évtizedét a tőle kapott lengyelországi birtokain töltötte. 
https://mek.oszk.hu/05700/05763/html/ 
25.	A kommunizmus áldozatainak emléknapja, mert 1947-ben ezen a napon hurcolta el a szovjet államvédelem Kovács Bélát a Független Kisgazdapárt főtitkárát, miután a Nemzetgyűlés nem volt hajlandó mentelmi jogát felfüggeszteni.

Március
14. 	450 éve hunyt el János Zsigmond (1540–1571) Szapolyai János magyar király és Jagelló Izabella fia, aki II. János néven választott magyar király és Erdély első fejedelme volt. Kéthónapos csecsemőként került a trónra 1540-ben, így uralkodásának nagy részében Fráter György, majd anyja, Izabella királyné irányított a nevében. Erdély különleges vallási toleranciájának megteremtése (1568-as tordai országgyűlés) és a fejedelemség státuszát rendező speyeri egyezmény aláírása kétségtelenül az ő érdeme. 
http://www.rubicon.hu/magyar/oldalak/1540_julius_7_ii_janos_magyar_kiraly_szuletese/
18. 	700 éve hunyt el Csák Máté (1260 körül –1321) az Árpád-házi kihalása utáni trónharcok idején az egyik leghatalmasabb tartományúr, trencséni kiskirály. A Csák nemzetség vezetője még III. András (ur. 1290-1301) idején kezdett terjeszkedni a Trencsén központú északnyugati országrészben. Mivel kezdetben támogatta a királyt, hűségéért nádori címet és jelentős birtokokat kapott, de erőszakos birtokfoglalásai miatt hamar elvesztette királyi tisztségét. III. András halála után nagy szerepe volt abban, hogy Premysl Vencel (ur. 1301-1305) jutott a magyar trónra, ezért az új uralkodó hálából törvényesítette korábbi erőszakos foglalásait. Csák Máté taktikájának lényege az volt, hogy mindig a leggyengébb uralkodójelölt pártján állt, és folyamatosan adományokat szerezve tőlük bővítette saját „tartományát”. 1310-ben csapataival egészen Budáig tört előre. 1311-ben a Károly Róbertet támogató pápa kiközösítette, de ezzel csak azt érte el, hogy a főúr feldúlta Esztergomot is. Az 1312-es rozgonyi ütközet után már nem foglalt el újabb területeket, de felvidéki „tartományában” királyi jogkört gyakorolt: beszedte az adókat, pénzt veretett és önálló külpolitikát folytatott. Károly Róbert soha nem tudta legyőzni, Csák Máté haláláig uralkodott birtokain. Trianon után a csehszlovák propaganda úgy próbálta beállítani a nagyhatalmú kiskirályt, mint a szlovák állam létrehozására törekvő „hazafit”.
	http://phd.lib.uni-corvinus.hu/789/1/Kollai_Istvan.pdf (86–87.)
26. 	100 éve, 1921-ben került sor IV. Habsburg Károly első visszatérési kísérletére, melyet a korabeli sajtónyelv és egyes történetírók királypuccsnak neveztek el, bár ez a kifejezés jogilag nem egészen helytálló. Az ekkor Svájcban élő IV. Károly ottani hívei biztatására, titokban utazott Szombathelyre, majd Budapestre Horthyhoz. Érkezéséről nem értesítette még magyarországi, legitimista híveit sem. Miután azonban az antant hatalmak közös jegyzékben tiltakoztak, a szomszédos államok részleges mozgósítást rendeltek el és a király visszatérését a hadsereg, a kisgazdapárt és maga Horthy kormányzó is ellenezte, Habsburg Károly április 6-án elhagyta Magyarországot. Októberben még tett egy sikertelen kísérletet a visszatérésre, amelynek következménye többek között a Habsburg-ház trónfosztása és a kisantant megalakulása lett. A nevezetes eseményekről Hernádi Gyula írt drámát Királyi vadászat címmel, melyet 1976-ban mutattak be a Pesti Színházban.
	https://mult-kor.hu/20110328_az_elso_kiralypuccs_kudarca
	
Április
2.	450 éve hunyt el Thury György (1519 körül –1571) az egyik leghíresebb, a törökök körében is elismert végvári vitéz. Felmenői már az Árpád-korban jeles vitézek voltak. Thury György neve várpalotai kapitánysága idején vált ismertté a törökök körében, ugyanis a kiváló bajvívó rendszeresen párbajra hívta ki a környék legjobb török vitézeit. Az állandó pénzhiányt pedig azzal próbálta megoldani, hogy katonáit rendszeres portyákra vezette a hódoltsági területekre. 1563-ban I. Habsburg Miksa pozsonyi koronázási ünnepségén rendezett lovagi tornát is megnyerte. 1567-től a kanizsai vár kapitánya volt, ahol hasonló módszerrel próbálta megtartani zsold nélkül maradó katonáit. Rendszeres portyái és több mint hatszáz győztes párviadala már külföldön is ismertté tették nevét, kortársai a „magyar Cidként” emlegették. 1571-ben Orosztony határában a törököknek végül sikerült tőrbe csalniuk, levágott fejét értékes hadizsákmányként vitték Isztambulba, ahol állítólag különleges tiszteletadással temették el.
http://www.rubicon.hu/magyar/oldalak/1571_aprilis_2_thury_gyorgy_vegvari_vitez_halala/
6.	125 éve, 1896-ban nyitotta meg I. György görög király Athénban az első újkori olimpiai játékokat. A tíznapos sportrendezvényen, amelyen 14 ország képviseltette magát, Magyarország külön indult. Az olimpia egyik legeredményesebb sportolója Hajós Alfréd, a 100 méteres és az 1200 méteres gyorsúszás olimpiai bajnoka, Magyarország első aranyérmeinek (vagyis akkori ezüstérmek) birtokosa. Mellette a magyar csapatból kiemelkedett még Dáni Nándor, a 800 méteres síkfutás második helyezettje, vagy Szokoly Alajos, a 100 méteres síkfutás harmadik helyezettje. .A nem hivatalos, utólag összeállított éremtáblázatban Magyarország a hatodik helyen végzett, mai értékelés szerint két arany, egy ezüst és három bronzérmet szerezve.
http://olimpia.hu/content/index/id/106822
14. 	650 éve, 1371-ben született Anjou Mária magyar királynő (1382–1395), Nagy Lajos és Kotromanics Erzsébet lánya, az első nő, aki a Szent Koronát fején viselhette. Kortársai latinul királynak (rex) nevezték, mert még fogalomként is teljesen idegen volt számukra a királynőség. Ahhoz, hogy nő létére elfoglalhassa a trónt, apjának jogilag fiúsítania kellett. Máriát 1382-ben koronázták meg, a tizenegy éves lány helyett azonban anyja, Erzsébet irányította az országot. A nőági örökösödést el nem ismerő magyar főurak ellenkirályt választottak (III. Durazzói Károly, nápolyi király) és 1385-ben lemondásra kényszerítették Máriát, amit jegyese Luxemburgi Zsigmond sem tudott megakadályozni. Bár Károly gyilkosság áldozata lett, a nápolyi Anjoukat támogató délvidéki urak felkelést szerveztek. Erzsébet és Mária a zendülést személyes megjelenésükkel akarták csillapítani, de tervük tragikus véget ért: a zendülők lánya szeme láttára ölték meg az anyakirálynőt és Mária még fél évet raboskodott az Adriai-tengerparti Novigradban, mire az időközben királlyá választott Luxemburgi Zsigmondnak sikerült őt kiszabadítania. Mária ezután formálisan Zsigmond társuralkodója volt, a gyakorlatban egyre inkább férje kezébe került a hatalom. A gyermeket váró királynő lovasbalesetben vesztette életét.
http://www.rubicon.hu/magyar/oldalak/1395_majus_17_anjou_maria_magyar_kiralyno_halala/
	100 éve, 1921-ben alakult meg gróf Bethlen István kormánya. A miniszterelnök több mint tíz éven keresztül irányította az országot. Fő feladatának a gazdaság és a társadalom stabilizálását tekintette, ezért bethleni konszolidációnak is hívjuk ezt az időszakot. Kormányának intézkedései sikeresen állították talpra az I. világháborús vereség és a trianoni békediktátum következtében válságba került országot. Bethlen kormányának bukását az 1929-ben kirobbanó gazdasági világválság okozta, ami az 1930-as esztendő során gyűrűzött be az országba. A miniszterelnök két hónappal az 1931-es választások megnyerése után lemondott tisztségéről.
	http://www.rubicon.hu/magyar/oldalak/1921_aprilis_14_megalakul_bethlen_istvan_kormanya/
16.	150 éve született Mikola Sándor: életrajzát lásd októbernél.
A holokauszt emléknapja, mert 1944-ben ezen a napon állították föl – Kárpátalján – az első magyarországi gettót.
	http://www.holokausztmagyarorszagon.hu/index.php?section=1&type=content&chapter=4_2_1
23.	825 éve hunyt el III. Béla magyar király (1172–1196), II. Géza és Eufrozina kijevi hercegnő fia. Uralkodása az Árpád-kor egyik fénykora, mivel részben Bizáncban, a császári trón várományosaként szerzett tapasztalatainak, részben saját tehetségének köszönhetően sikerült felvirágoztatnia az ország gazdaságát és kultúráját. Ő hozta létre a kancelláriát, amely a király elő kerülő ügyek írásbeli rögzítésére szolgált. Az írásbeliséget támogató intézkedéseinek hatásaként keletkeztek például első fennmaradt összefüggő nyelvemlékeink, a Halotti beszéd és könyörgés és az Ómagyar Mária-siralom. III. Béla idejében tűnt föl először a Magyarország címerében megtalálható kettős kereszt. A Szent Korona két darabból való összeállításának elméletét vallók szerint szintén uralkodása idejére esik a koronázási jelvény mai formájának kialakulása. III. Béla uralkodásának végére Magyarország regionális nagyhatalommá vált Közép-Európában. Egyetlen királyunk, akinek sírjára teljes épségben bukkantak rá a székesfehérvári Nagyboldogasszony-bazilika romterületén 1848-ban. A királyt első felesége mellé temették uralkodói jelvényekkel ellátva. A sírmellékletet és a király földi maradványait a Nemzeti Múzeumba vitték, majd 1898-ban a budai Mátyás-templomban temették újra.
	http://www.rubicon.hu/magyar/oldalak/1196_aprilis_23_iii_bela_kiraly_halala
30. 	350 éve, 1671-ben végezték ki a Wesselényi-féle összeesküvés vezetőit: Zrínyi Péter horvát bánt és Frangepán Ferencet Bécsújhelyen, Nádasdy Ferenc országbírót Bécsben. A több évig tartó, I. Habsburg Lipót király elleni összeesküvésben a Magyar Királyság legtekintélyesebb, addig udvarhű családjainak neves tagjai vettek részt, akik kiábrándultak a Habsburg-kormányzat központosító törekvéseiből és gyengekezű törökellenes politikájából. A szervezkedésben I. Rákóczi Ferenc, Zrínyi Péter veje is részt vett, sárospataki várának Sub rosa terméhez kapcsolódó hagyomány őrzi a veszélyes vállalkozás emlékét. 
	http://www.rubicon.hu/magyar/oldalak/1671_aprilis_30_kivegzik_a_wesselenyi_fele_osszeeskuves_vezetoit/
http://www.kislexikon.hu/sub_rosa.html#ixzz6Po10NYaZ

Május
2.	125 éve, 1896-ban nyitották meg ünnepélyes keretek között az Ezredévi Kiállítást a budapesti Városligetben. A magyar országgyűlés még áprilisban fogadta el azt a törvénycikket, amely a honfoglalás ezredik évfordulóját megünneplő Millenniumi ünnepet törvénybe iktatta. Május 2-án az Iparcsarnok előtt I. Ferenc József mondott beszédet, ezután a királyi család és a díszvendégek megtekintették a történelmi-, a horvát, a fővárosi és a honvédségi pavilont és a kiállítási falut. Az eseményről filmfelvétel is készült. A megnyitó után szállt fel a millenniumi léghajó. Este az Operában Erkel Ferenc Szent István című operáját mutatták be. A napot a Gellért-hegyről fellőtt, közel egyórás tűzijáték zárta. A november elejéig tartó ünnepség-sorozat részeként megnyitották a Műcsarnokot, az Iparművészeti Múzeumot, felavatták a Ferenc József hidat, átadták a Millenniumi Földalatti vasutat, mely a kontinentális Európa első földalatti vasútja volt. A kiállítási épületek összköltsége meghaladta a 4,5 millió forintot, az emlékhelyek megépítésére pedig 5,2 milliót szántak.
https://mult-kor.hu/20120502_milleneumi_unnepsegek_az_ezereves_magyarorszag_unnepe
25.	450 éve, 1571-ben választották meg fejedelemnek az erdélyi rendek Báthory Istvánt. Művelt humanistaként Báthory az Erdélyi Fejedelemségben a szellemi műveltség emelésén is fáradozott. A jezsuiták behívásával és kolozsvári kollégiumuk támogatásával – békés eszközökkel – a visszaszorult katolicizmust erősítette. Lengyel királlyá történő 1576-os koronázása után a terveket szőtt a török kiűzésére és Magyarország egyesítésére. Bár terve megvalósításában megakadályozta a váratlan halál, politikája példát adott utódainak is, hogyan lehet a Habsburgok és a Török Birodalom közé szorult Erdély viszonylagos szuverenitását megőrizni és mozgásterét bővíteni. A lengyelek ma is egyik legnagyobb királyukat tisztelik benne, egy népszerű ottani mondás szerint „Vagy ne született volna, vagy ha született, örökké élne”.
	http://www.rubicon.hu/magyar/oldalak/1576_majus_1_bathory_istvant_lengyel_kirallya_koronazzak/
29.	175 éve született gróf Apponyi Albert (1846–1933) arisztokrata politikus, vallás- és közoktatási miniszter, a dualizmus és a Horthy-korszak egyik legjelentősebb államférfija, aki elsősorban a róla elnevezett 1907. évi oktatási törvénnyel és az 1920-as párizsi békekonferencián résztvevő magyar békedelegáció vezetőjeként írta be nevét a történelemkönyvekbe. 1872-ben, a Deák-párt színeiben került be az országgyűlésbe, amelynek – apró megszakításokkal – egészen haláláig tagja maradt. Páratlan nyelvtudásával (tökéletesen beszélt angolul, franciául, olaszul, németül) és lenyűgöző szónoki képességeivel elég gyorsan komoly hírnevet szerzett magának. Emlékirataiban így vall szónoki módszeréről: “Örömöm telt beszédeim gondos előkészítésében és gondos kicsiszolásában. Ellenzéken van időnk az ilyesmire. Megmaradtam módszeremnél, mely szerint a szónoklatot szó szerint előre le nem írtam, mert a tapasztalás arra tanított, hogy a hallgatósággal előálló delejes kölcsönhatás többnyire a legjobb kitételeket adja ajkaimra…” Mind a dualizmus idején, mind a Horthy –korszakban a parlamenti mérsékelt ellenzék egyik vezéralakja volt. Kortársai a „legnagyobb élő magyarként” emlegették. Nem volt kérdés, hogy ő vezesse az 1920-as magyar delegációt a párizsi békekonferencián. 1920. január 16-i híres beszédében hiába hozott logikus érveket a béketervezet pontjainak enyhítése érdekében, a nagyhatalmak képviselőinek döntésére már nem bírt befolyással. 1920-tól a parlamentben a legitimista ellenzék vezérszónoka, de a Habsburg-ház trónfosztása után a belpolitikai életben egyre inkább háttérbe szorult és kiváló képességeit inkább a külpolitikában kamatoztatta: 1923-tól haláláig Magyarország fődelegátusa volt a Népszövetségben.
	http://www.rubicon.hu/magyar/oldalak/1933_februar_7_apponyi_albert_grof_halala/
https://cultura.hu/aktualis/grof-apponyi-albert-tortenete/

Június
5.	575 éve, 1446-ban a rákosi országgyűlés V. László kiskorúsága idejére kormányzóvá választotta Hunyadi János erdélyi vajdát és főkapitányt. A döntés értelmében Hunyadi egy országtanács felügyeletével és számos egyéb korlátozással gyakorolhatta a legfelső hatalmat. A magyar jogtörténetben ekkor jött létre a kormányzóság intézménye. A kormányzó, latinul gubernator a király helyett vezette az országot, ha nem volt törvényes király vagy az uralkodó még kiskorú volt.
	http://www.rubicon.hu/magyar/oldalak/1446_junius_5_hunyadi_janost_kormanyzonak_valasztjak/
7.	125 éve született Nagy Imre (1896–1958) kommunista politikus, 1953 és 1955 között a Minisztertanács elnöke, illetve az 1956-os forradalom miniszterelnöke, a forradalom mártírja. I. világháborúban orosz hadifogságba esett, ott lett kommunistává. 1921-ben hazatért, többször bebörtönözték. 1928-ban Ausztriába emigrált, de illegálisan többször is Magyarországra jött mint a Kommunisták Magyarországi Pártja falusi tagozatának vezetője. 1930-ben a Szovjetunóba költözött, ahol a sztálini tisztogatások idején, 1936-ban kizárták a pártból s csak három évvel később vették vissza. A második világháború idején nagyobbrészt a moszkvai rádió magyar adásánál dolgozott. 1944-ben ismét hazatért, december 22-én az Ideiglenes Kormány földművelésügyi minisztere lett, az ő nevéhez köthető az 1945-ös földreform. 1945 novemberétől néhány hónapig belügyminiszter, ezután fokozatosan háttérbe szorult, részben azért, mert ellenezte a gyors ütemben szovjetizáló gazdaságpolitikát. 1950-ben azonban ismét tagja lett az Magyar Dolgozók Pártja Politikai Bizottságának és élelmezésügyi miniszterként a kormánynak is. 1953-ban, moszkvai utasításra átvette a miniszterelnöki tisztséget Rákositól és új politikai irányt kezdett részleges amnesztiával, az internálások megszüntetésével, illetve a közellátási helyzet javításával. 1955-ben azonban távozni kényszerült, átmenetileg az MDP-ből is kizárták. Az 1956. október 23-i forradalom hatására ismét miniszterelnökké nevezték ki. A tüntetők és felkelők követeléseit csak fokozatosan és részben fogadta el, de október 28-án alapvetően mégis a forradalom ügye mellé állt és ettől kezdve nem is hagyta el. A november 4-i szovjet agresszió után sem volt hajlandó elismerni a Kádár-kormányt, még azután sem, hogy szószegő módon Romániába hurcolták. Emiatt és a forradalomban betöltött szerepéért egy kirakatper során halálra ítélték majd 1958. június 16-án kivégezték. Titokban temették el a rákoskeresztúri Új köztemető 301-es parcellájában. 1989. június 16-án, a tömegmegmozdulássá vált újratemetése a magyarországi rendszerváltás egyik emblematikus eseménye lett. Nagy Imre életéről Mészáros Márta készített játékfilmet 2004-ben A temetetlen halott címmel.
	http://www.rubicon.hu/magyar/oldalak/1896_junius_7_nagy_imre_miniszterelnok_szuletese/ 
10.	100 éve született Greguss Pál (1921–2003) biofizikus, az űrkutatás, az optika és a holográfia nemzetközileg elismert kutatója és oktatója. Az diákként gyakran látogatta a Szent-Györgyi Albert laboratóriumát, ott hallott először az ultrahangról. Egyetemi tanulmányait Szegeden és a Budapesti Műszaki Egyetemen végezte, vegyészmérnökként doktorált, majd a Magyar Tudományos Akadémia Központi Fizikai Kutatóintézetének tudományos főmunkatársa lett. 1962-ben az Amerikai Akusztikai Társaságban mutatta be ultrahang holokameráját, és Londonban összebarátkozott Gábor Dénessel, a holográfia atyjával, akivel tartós tudományos együttműködést alakított ki. 1965-re sikerült az első ultrahang hologramot megalkotnia. Vendégprofesszorként dolgozott Indiában, az USA-ban és az NSZK-ban. Hazatérve 1976-ban alapítója a Budapesti Műszaki Egyetem Alkalmazott Biofizikai Laboratóriumának majd tíz éven át igazgatójaként, majd a BME Finommechanikai-Optikai Intézet tudományos tanácsadójaként dolgozott 1989-es nyugdíjba vonulásáig. A holográfia kutatójaként ötletes multiplex hologramokat készített, bemutatóin nagy sikert arattak lebegő, megvilágított figurái. 1990-ben a Szent Koronáról készített körüljárható multiplex hologramot, amelyet először a Magyar Nemzeti Múzeumban mutattak be. Számos találmánya közül kiemelkedik a humanoid látómodul, amelynek lelke az általa kifejlesztett úgynevezett PAL-optika (Panoramic Annular Lens): ez egy 360 fokos látószögű lencse, amely az emberi szemhez hasonlóan a perifériás látványból ki tudja emelni azt a részletet, amelyiket éppen akarja. Ezt a találmányát 1984-ben kezdték alkalmazni az amerikai űrkutatásban (pl. műholdakba beépítve). 
15.	500 éve hunyt el Bakócz Tamás (1442 – 1521) esztergomi érsek, bíboros. A magyar egyháztörténetben példátlan karriert befutó Bakócz jobbágyi családból származott. Egyik pap bátyja anyagi támogatásának köszönhetően kiváló oktatásban részesülhetett, egyetemi tanulmányait Padovában és Ferrarában végezte. Innen egyenes út vezetett számára Hunyadi Mátyás király udvarába, ahol egri püspök és kancellárhelyettes lett. II. Ulászló idején szerezte meg Estei Hippolittól az esztergomi érsekséget és 1512-ben már bíborosként utazhatott az V. lateráni zsinatra Rómába. Miután II. Gyula pápa 1513-ban meghalt, a pápaválasztó konklávé egyik legesélyesebb jelöltjének tartották. Befolyását mutatja, hogy a pápaválasztás idejére két másik bíborossal ő kormányozhatta a Pápai Államot és az Egyházat. A tisztség elnyerésében vélhetően nemzetisége akadályozta meg; az új pápa végül a Medici családból származó X. Leó lett, aki teljhatalmú pápai legátussá nevezte ki Bakóczot, és megbízta egy törökellenes keresztes hadjárat szervezésével. A prímás hazatért Magyarországra, megkezdte a keresztesek toborzását, ami végül a Dózsa-féle parasztfelkeléshez vezetett. Bakócz ezután háttérbe szorult a magyar politikai életben, ugyanakkor óriási vagyonából olyan fényűző udvart hozott létre, melynek ma is látható kiemelkedő emlékei az esztergomi bazilika Bakócz-kápolnája, vagy a megrendelésére készített kétkötetes énekes kódex, az úgynevezett Bakócz-graduálé.
	http://www.rubicon.hu/magyar/oldalak/1521_junius_11_bakocz_tamas_primas_halala/
19.	20 éve, 1991-ben fejeződött be a szovjet csapatok kivonása Magyarországról. E napon Silov szovjet altábornagy Záhonynál elbúcsúzott Annus Antal honvédelmi államtitkártól, és átlépte a határt. A csapatkivonással kapcsolatos elszámolási vitát csak 1992-ben sikerült lezárni, a felek végül kölcsönös lemondtak követeléseikről.

2020
850 éve született Walther von der Vogelweide (1170–1230) minnesänger, a középkor legnagyobb német lírai költője.
A hársfaágak
csendes árnyán,
ahol kettőnknek ágya volt,
ott láthatjátok
a gyeppárnán,
hogy fű és virág meghajolt.
Fölöttünk az ág bogán
Ejhajahujj!
dalolt ám a csalogány! (Babits Mihály fordítása)
Under der linden: https://www.youtube.com/watch?v=yzXv7I-Zav8 

Augusztus
2.	75 éve hunyt el Pietro Mascagni (1863–1945) olasz zeneszerző. A milánói konzervatóriumban Ponchielli tanítványa volt. Leghíresebb alkotása a Parasztbecsület című operája, melyet nagy sikerrel mutattak be 1890-ben, Rómában. A szimfonikus intermezzóval két részre osztott egyfelvonásos opera a szicíliai nép életéből vett naturalista szövegen alapul. Első operája világhírével és elismertségével későbbi művei már nem tudtak lépést tartani. Írt operetteket is, de szerzett egyházzenei alkotásokat, szimfonikus és kamarazenei műveket, kantátákat, kórusműveket, valamint – életében többségükben kiadatlan – dalokat is. Több alkalommal járt Magyarországon. 1935 augusztusában a Szegedi Szabadtéri Játékokon vezényelte a Parasztbecsület három előadását.
Parasztbecsület – Siciliana: https://www.youtube.com/watch?v=JUjIm2eI3aA 
11.	200 éve hunyt el Lavotta János (1764–1820) zeneszerző, hegedűművész, a magyar verbunkos muzsika kiemelkedő képviselője. Nagyszombatban és Pozsonyban tanult, jogi tanulmányokat is végzett. Katonáskodás, majd hivatalnoki és házi nevelői munkák után 1792-ben lépett végleg zenei pályára. Változatos, nyugtalan élete volt. Zeneigazgató a pest-budai és a kolozsvári színháznál, mint vándormuzsikus különböző nemesi kúriákon fordult meg, tanított zongorát és hegedűt, Debrecenben zeneműboltot nyitott. Művelt muzsikus volt, a nyugati kultúra hatása művein is fokozottan érződik. Programszvitjeiben megkísérelte a verbunkos nagyobb formába való beépítését. Zenéjéről elismerően nyilatkozott Csokonai, Kölcsey, Kazinczy és Jókai."Ne nézzetek kicsinylőleg ez igénytelen alakra, mivel nevét az európai művészeti lexikonok hasábjain talán nem találjátok. Akit itt láttok, az a műveltebb magyar zene teremtője, a legelső magyar színtársulat karnagya volt. Kiérezte a magyar zene becsét, hatását, s azért nemcsak felkarolta az egész lelkével, hanem hogy kortársai és a késő nemzedék által is mívelhető legyen: művészeti, irodalmi térre emelte. Ő szólaltatá meg elsőként a magyar zenét különféle és változatos művész formák alatt". (Vasárnapi Újság korabeli cikkírója – Lavotta sírjánál)
Lavotta szerenád https://www.youtube.com/watch?v=IAC8TnQVFro 

Szeptember
3.	325 éve született Pietro Antonio Locatelli (1695–1764) olasz barokk zeneszerző, hegedűművész. Rómában Corelli tanítványa volt. Német- és franciaországi, angliai, itáliai és spanyolországi hangversenykörútjai után Amszterdamban telepedett le. A hegedűjáték technikáját a modern virtuozitás irányába fejlesztette tovább. Művei: concerto grosso-k capriccio-k, szonáták. 
D-dúr hegedű concerto: https://www.youtube.com/watch?v=PJmiZAPBAKE&feature=youtu.be 
15.	75 éve hunyt el Anton Webern (1883–1945) osztrák zeneszerző, a 12 hangúság legkövetkezetesebb megvalósítója, a szerializmus első képviselője. Fiatalkorának nagy részét Grazban és Klagenfurtban töltötte. Érettségi után nagy hatással volt rá, hogy Bayreuth-ban Wagner műveit hallhatta. A Bécsi Egyetemen 1902-től 1906-ig filozófiát és zenetudományt tanult. Egyike volt Arnold Schönberg első tanítványainak, akinél Alban Berggel együtt zeneszerzést tanult 1904 és 1908 között. Ez a két kapcsolat meghatározta zenei gondolkodását és egész elkövetkező életét. Fiatalkori kompozícióit Wagner és Richard Strauss hatása alatt írta, ennek összegzése az Op. 1-es Passacaglia. A tizenkétfokú hangrendszer szabad használata után áttért a Schönberg által kifejlesztett szeriális technikára. Bécsben aktív tevékenységet fejtett ki mestere és avantgardista köre mellett. A komponálás mellett – hogy fenntarthassa családját – sokféle zenei munkát végzett. Munkás szimfonikus hangversenyeket patronált és munkásénekkarokat vezetett. Az osztrák rádió munkatársa volt, lektorálási munkákat végzett, rendszeresen tartott magánórákat, vezényelt külföldön. A második világháború idején igen szűkös körülmények között élt, mivel kompromisszumot nem ismerő művészi magatartása lehetetlenné tett számára minden nyilvános szereplést. Műveire a rendkívüli koncentráltság és rövidség jellemző. Egész életműve mindössze háromórányi zene. Kései stílusa nagy hatással volt a 20. század második felére. 
Passacaglia: https://www.youtube.com/watch?v=lKg9qzR6dkU 
22.	75 éve hunyt el Vikár Béla (1859–1945) etnográfus, műfordító. 1877–84 között nyelvészeti és irodalmi tanulmányokat folytatott a budapesti tudományegyetemen. Az 1889-es finnországi néprajzi tanulmányútja érlelte benne véglegessé a Kalevala fordításának tervét. Munkája, mely 1909-ben jelent meg, a magyar műfordítás-irodalom legjelentősebb alkotásai közé tartozik. Fordított németből, angolból, grúzból, észtből, norvégből is. 1895-től Európában elsőként gyűjtött népzenei anyagot fonográffal. A hangfelvétellel az előadás minden árnyalatát meg lehetett ragadni, ami a pontos lejegyzést is lehetővé tette. Gazdag típusváltozatokat bemutató hengerei az 1900-as párizsi világkiállításon nemzetközi elismerést szereztek a magyar népzenekutatásnak. Érdekelte a ballada-kutatás is, ennek nyomán eljutott a népzene legmélyebb rétegéig. A milleniumi kiállításon a Fehér László ballada különféle dallamait be is mutatta a „kiállítási falu” egyik házában. Ez ragadta meg Kodály Zoltán, akkor még nagyszombati diák figyelmét, és fordította a magyar népzene felé. Fonográffelvételeit Bartók Béla jegyezte le. Szellemi hagyatéka meghatározó része a magyar kultúrának. Mintha csak önmagáról írta volna a Kalevala záró sorait: 
Innen megy az út ezentúl,
Az új ösvény innen indul,
Dicsőbb dalok szerzőinek,
Különb ének költőinek
A törekvő zsenge népben,
A növekvő nemzedékben.
26.	75 éve hunyt el BARTÓK BÉLA (1881–1945) a 20. század egyik legnagyobb zeneszerzője, zongoraművész, népzenekutató, New Yorkban. Nagyszentmiklóson született, zenei tehetsége korán megmutatkozott. Gimnáziumi tanulmányait Nagyváradon és Pozsonyban végezte. 1899-ben kezdte meg zeneakadémiai tanulmányait zongora és zeneszerzés szakon. Valódi népzenével először Gerlicepusztán, az ott szolgáló székely parasztlány énekét hallva találkozott. Ezután kezdte meg a rendszeres népzenegyűjtést az Edison-féle fonográf segítségével. Szlovák, román, ukrán, délszláv, valamint török és arab népdalokat is gyűjtött. Népzenekutató munkáját Kodály Zoltánnal összehangoltan végezte. 1907-ben nevezték ki a Zeneakadémiára zongoratanárnak. Életét végigkísérte a koncertező művész pályafutása is. Zeneszerzői világa mely a nyugat-európai irányzatokból indult és a népzenei hatásokkal ötvöződött, teljesen egyéni stílus kialakulásához vezetett. Újszerű, merész stílusát a közönség értetlenséggel, sokszor ellenségesen fogadta. 1921-től helyzete megváltozott, Budapesten sűrűn szerepelt koncerteken és tekintélyét fokozta a megnövekedett nemzetközi elismerés. Tíz év alatt két világrész 17 országában 271 fellépése volt. A nemzetiszocialista eszmék megerősödése II. világháború kitörése emigrációba kényszerítette. 1940 őszén az Egyesült Államokba utazott, ahonnan mindenképp vissza akart térni. Betegsége azonban megakadályozta ebben. Hamvait 1988-ban hozták haza és a Farkasréti temetőben helyezték végső nyugalomra. Művészete öt korszakra osztható. Az alkotói pálya kezdetén még a nemzeti romantika ihleti. A korszak kiemelkedő alkotása a Kossuth szimfónia. A második alkotói periódus (1906–1911) fontos időszak a zeneszerző stílusának kialakulása szempontjából. A népzenével való találkozás eredményeképp született művei: a 20 magyar népdal zongorakísérettel (Kodállyal közösen kiadott gyűjtemény) és a Gyermekeknek – zongoraciklus. Az Allegro barbaro - zongoraműve, a népi hang és az egyéni hangvétel teljes összeforrottságát mutatja. Ekkor keletkezett A kékszakállú herceg vára, a kétszereplős, egyfelvonásos opera, melynek szövegkönyvét Balázs Béla írta. A harmadik alkotói periódusban (1911–1923) sok külső zenei hatás érte, mely megmutatkozott az ebben a korszakban született alkotásaiban is. A távol-keleti népzenék élményanyagát dolgozta fel a Csodálatos mandarin című táncjátékában. (Az "erkölcstelen" darab kölni bemutatóját felháborodott tiltakozás követte.) A korszak kiemelkedő darabjai: Négy zenekari darab, Táncszvit, A fából faragott királyfi. 1923 és 1926 között Bartók nem komponált. Ideje javarészét népzenei tudományos tevékenységre fordította. A negyedik alkotói periódus (1926–1939) a nyugati műzene hagyományait és a népi elemeket tökéletes szintézisbe akarta hozni és közben újra felfedezte a verbunkost. A korszak kiemelkedő alkotásai az I. és a II. zongoraverseny, a Mikrokozmosz zongoraciklus, a Zene húros hangszerekre, ütőkre és cselesztára és a Cantata profana. Az utolsó időszakban (1939–1945) zenei stílusa harmonikusabb, leszűrtebb, melodikusabb és közérthetőbb lett. Az amerikai évek termése a Brácsaverseny, a III. zongoraverseny és a Concerto. „Egész életemben minden téren, mindenkor és minden módon egy célt fogok szolgálni: a magyar nemzet és a magyar haza javát”
Allegro Barbaro (szerző előadásában): https://www.youtube.com/watch?v=LQ1RfxNLZd0 
Erdélyi táncok: https://www.youtube.com/watch?v=Op9XGxjmW08 

Október
1.	A zene világnapja, 1975 óta. Yehudi Menuhin amerikai hegedűművész és az UNESCO zenei tanácsának a felhívására ünnepeljük. Ebből az alkalomból világszerte több koncertet, hangversenyt és más zenei programot is rendeznek.
2.	90 éve született Tímár Sándor (1930–) táncpedagógus, koreográfus. Több mint két évtizedig volt a Bartók Béla Táncegyüttes vezetője. Az együttes vezetésénél újszerű néptánc-pedagógiai módszert alkalmazott, amellyel jelentős szerepet vállalt a táncházmozgalom elindításában.16 éven át dolgozott a Magyar Állami Népi Együttes művészeti vezetőjeként. 1993-ban pedig feleségével, Timár Böskével megalapította a Csillagszemű Gyermektáncegyüttest, amely több száz gyermeket foglalkoztat. 1999-ben jelent meg Néptáncnyelven című könyve.
"Elindultam szép hazámból..." – TÁNCSZÓK – Nagy László versére https://www.youtube.com/watch?v=XEoIRI80-Jc 
4.	90 éve született Soproni József (1930–) zeneszerző. Zenei tehetségére korán felfigyeltek, zongorázni és orgonálni tanult. Már fiatalon megmutatkozott virtuóz improvizáló képessége. Első egyházi művei tizenhét éves korában születtek. A Zeneakadémián Viski János növendéke volt. Hat szimfóniát írt, továbbá zenekari műveket, versenyműveket, kamaraműveket. Jegyzetlapok című négyfüzetes zongoradarab-sorozata Bartók Béla Mikrokozmoszához hasonlóan pedagógiai indíttatású gyűjtemény. Vokális művei között számos kórusmű és mise található, nevéhez két opera is fűződik. Szülővárosához írott, Himnusz Sopronhoz című művének ősbemutatója 2002-ben a soproni evangélikus templomban volt. 1962-ben lett a Zeneakadémia tanára, melynek hat éven át rektora is volt.
Két darab a Jegyzetlapok IV. füzetéből: https://www.youtube.com/watch?v=dhxnYLQyy2g 
8.	150 éve született Louis Vierne (1870–1937) francia zeneszerző, orgonaművész, a párizsi Notre-Dame orgonistája. Majdnem teljesen vakon jött világra. Kitűnő hallása már gyermekkorában megmutatkozott. Öt éves korában hallott először orgonahangot egy mise alkalmával. Később így emlékezett vissza: „elképzelhetetlen volt számomra, hogy egyetlen ember hogy tud ennyiféle díszes-színes, misztikus hangot – hol erős, hol halk – kiadni egy hangszerből, az egész meseszerű volt”. Tehetségét César Franck fedezte fel. 1888-tól a párizsi Conservatoire óráit látogatta, tanára, Charles-Marie Widor volt. 1900-ban választották a párizsi Notre-Dame orgonistájává. Zenei és magánéleti sikereit és nehézségeit szimfóniáinak drámai tónusa jeleníti meg. Küzdelmes életében hite segítette, és számos egyházi tárgyú kórusművet komponált. Nagyszabású orgonaszimfóniák mellett apró darabokat is írt orgonára, költői ihletésű miniatűröket, melyekben – mintha egy zenei önarckép töredékei lennének – személyiségének minden oldala megmutatkozik. Orgonálás közben hunyt el szívrohamban, a Notre-Dame székesegyházban. 
Toccata: https://www.youtube.com/watch?v=f76o0HDIWgw 
10.	20 éve hunyt el Farkas Ferenc (1905–2000) zeneszerző, tanár. Zenei tanulmányait a Nemzeti Zenedében, 1921-től a Zeneakadémián Weiner Leó előkészítő osztályában folytatta, majd Siklós Albert növendékeként szerzett zeneszerzői diplomát. 1929–31 között a római Santa Cecília Akadémián Ottorino Respighitől tanulhatott ösztöndíjasként. Római tanulmányútja döntő szerepet játszott a képzőművészet és az irodalom mély ismeretére támaszkodó, egyedülálló műveltségének megszerzésében. 1935-től foglalkozott tanítással. 1949-től 1975-ig a Zeneakadémia zeneszerzés tanszakának vezetőjeként és tanáraként a ma ismert magyar zeneszerzők többségét tanította (Bozay Attila, Durkó Zsolt, Kocsár Miklós, Kurtág György, Ligeti György, Petrovics Emil, Szokolay Sándor). Igen sok műfajban alkotott. Színpadi művei között operák, operettek, balettek, musicalek egyaránt találhatók Ezenkívül számtalan zenekari-, szóló- és kamaradarabot, versenyművet, kantátát, misét komponált. A kórusirodalmat kétszáznál több kórusművel, népdalfeldolgozással gazdagította. Több mint 60 filmhez és színdarabhoz írt kísérőzenét. Művészi hitvallását így fogalmazta meg: „a komponálás számomra öröm, szeretném, ha műveimmel én is örömöt tudnék szerezni hallgatóimnak."
Farkas Ferenc – Weöres Sándor: Rózsamadrigál https://www.youtube.com/watch?v=vJ93MkQL8Tk 
17.	75 éve született Kollár Éva (1945–) ének-zenetanár, karnagy. A Zeneakadémia elvégzése után tanított zenetagozatos gimnáziumban, a budapesti Tanítóképzőben, valamint az ELTE Zenei Tanszékén ahol vezette a tanszék Pro Musica Hungarica vegyeskarát. 1998-ban nevezték ki a Zeneakadémia Karmester-Karvezető Tanszék vezetőjének. Másfél évtizedig volt az intézmény doktoriskolájában a Karvezetés Program vezetője. Megalapította a Fiatal Karvezetők Nemzetközi Versenyét. Itthon és külföldön számos előadást tartott a magyar zeneoktatási módszerről és karvezetői kurzusokat vezetett Japánban, Kanadában, valamint Európa különböző országaiban. 1972-ben alapította meg a Budapesti Monteverdi Kórust, melynek azóta is karnagya. A kórus bejárta Európa országait, sok elismerésben részesültek. Számos kortárs zeneszerző művének bemutatója fűződik az együttes nevéhez. „Ajándékot kaptam a jó Istentől, mert amióta az életemről, jövőmről, feladatomról gondolkodni kezdtem, azóta biztos vagyok abban, hogy muzsikálnom és tanítanom kell." 
	Szőnyi Erzsébet: Ima alkonyi harangszóra – Csíkszentdomonkosi ima (vezényel Kollár Éva) – https://www.youtube.com/watch?v=-7rmAXkLGzQ 
31.	150 éve hunyt el Mosonyi Mihály (1815–1870) zeneszerző, zenepedagógus és zenei újságíró, kritikus, a 19. századi magyar nemzeti zenének, Liszt és Erkel mellett legjelentősebb mestere. Moson megyéből, szegény családból származott, magát autodidakta módon, vasszorgalommal képezte muzsikussá 1842-ben költözött Pestre, ahol csakhamar bekerült a zenei élet vérkeringésébe. Ekkor komponált műveit még a klasszicizmusból romantikába hajló német stílus jegyei jellemezték. Az 1850-es évek második felében, Liszt Esztergomi miséjének hatására vált — ahogy ő fogalmazott — „Saulusból Paulussá”, azaz magyar stílusban alkotó zeneszerzővé. Ekkoriban vette fel, szülőföldjére utalva, a Mosonyi nevet (eredeti neve Brand Mihály volt). Sokrétű tevékenységet fejtett ki: írt magyar tárgyú operákat, oratóriumokat, kórusműveket, szimfonikus zenét, zongoradarabokat. Jeles zenepedagógus, valamint zenekritikus volt. Nagyon sokat tett Richard Wagner magyarországi népszerűsítéséért. 1860-ban megalapította a Zenészeti Lapokat, az első magyar nyelvű zenei folyóiratot. Ettől kezdve rendszeresen újságíróskodott, sajtóvitákban vett részt, és megfogalmazta új, nemzeti irányának főbb célkitűzéseit. 1861-ben, a Bánk bán hatására, megkomponálta Szép Ilonka című operáját. Mint zeneszerző kissé háttérbe szorult Erkel mellett, akivel nem is volt felhőtlen a kapcsolata. Barátsága élete végéig megmaradt Liszt Ferenccel, aki barátja halála feletti megrendülésében komponálta a Mosonyi gyászmenete című darabot, amelyet később beillesztett Magyar történelmi arcképek című sorozatába.
Libera: https://www.youtube.com/watch?v=7bsDGTbQ-8I 
Liszt Ferenc: Magyar történelmi arcképek – Mosonyi Mihály
https://www.youtube.com/watch?v=HvHfN0HlXRw 

November
16.	125 éve született Paul Hindemith (1895–1963) német zeneszerző. Zenei tanulmányait Frankfurtban folytatta. Még nem volt húszéves, amikor a frankfurti opera hangversenymestere lett, miközben rendszeresen kamarazenélt. Hegedűsként, brácsistaként és karmesterként is hangversenyezett. Mivel művei 1936-ban hivatalosan is tiltólistára kerültek Németországban, ezért előbb Svájcba, majd az Egyesült Államokba emigrált. 1953-ban tért vissza Európába, és a zürichi egyetemen tanított. Korának valamennyi zenei áramlata hatással volt rá. Az 1920-as években kihívóan lépett túl az akkori értékeken, fiatalsága a zenei szatíra, paródia és a groteszk felé csábította. Műveire a tonális keretek megtartása mellett a hanganyag újjárendezése jellemző. Legismertebb alkotása a Mathis, a festő című operája, amelyben a 15–16. század fordulóján élt nagy német festőnek, Mathis Grünewaldnak állít emléket.
Kleine Kammermusik: https://www.youtube.com/watch?v=0tcZy4jqu5o 
21.	325 éve hunyt el Henry Purcell (1659–1695) angol zeneszerző. Zenei pályafutása a Chapel Royal gyermekkórusában kezdődött. Mutálása után, 14 éves korától királyi hangszerkészítőként és hangszerjavítóként dolgozott, 1677-ben elnyerte a „királyi hegedűsök házi zeneszerzője” posztot, két évvel később pedig a Westminster-apátság orgonistája lett. 1682-től királyi orgonista, egy évvel később már udvari zeneszerző. Korai korszakában főként egyházzenei alkotások keletkeztek. Nevéhez fűződik az első angol nyelvű Te Deum, amelyet a római Szent Cecília ünnepségek alkalmából írt 1694-ben. Az 1680-as évektől színházaknak is írt zenét – elsősorban William Shakespeare és John Dryden szövegeire komponált. Legismertebb műve egyetlen operája, a Dido és Aeneas. Hazájának mindmáig legnagyobb komponistája, a korai barokk korszaknak talán egyik legegyénibb mestere. Az olasz és francia stilisztikai elemeknek a szigetországi zenei hagyományba való beolvasztásával teremtette meg jellegzetesen angol hangzású barokk zenéjét. Művészetét sokoldalú kompozíciós technika és ötletgazdagság jellemezte.
Dido és Aeneas – Dido búcsúja: https://www.youtube.com/watch?v=-H--Z9UzQYE 
Arthur király – részletek: https://www.youtube.com/watch?v=BSzoTsFAED4 
23. 	90 éve született Tillai Aurél (1930–) karnagy. Zenei tanulmányait szülővárosában, Pécsett végezte. 1952-től a Tanárképző Főiskolán tanított, majd a Janus Pannonius Tudományegyetem zeneelmélet- és karvezetés-tanára lett. 1958-tól a nagyhírű Pécsi Nevelők Háza Kamarakórusa vezetője, annak egyik alapítókarnagya. Az országban ez az egyetlen kórus, amelynek — egyhuzamban legtovább — hat évtizede áll ugyanaz a karnagy az élén. Az 1964-ben életre hívott Pécsi Kamarakórus Fesztiválok művészeti titkára, hangszeres és vokális zeneművek szerzője. 
Missa secunda – Sanctus: https://www.youtube.com/watch?v=l9z0jHnSiYA

December
16.	250 éve született Ludwig van Beethoven (1770–1827) bécsi klasszikus zeneszerző, Bonnban. Zenei tehetsége igen korán megmutatkozott. Apja, aki a kölni választófejedelem udvari énekese volt, csodagyermekként vezette be a bonni társasági életbe. 1783-től már az udvari zenekar csembalistájaként működött. Ebben az évben jelent meg először nyomtatásban műve, a választófejedelemnek ajánlott három zongoraszonátája. Első zenetanára Neefe volt, aki művészileg és emberileg is támogatta. Ő ismertette meg Bach művészetével is. Először 1787-ben járt Bécsben. Mozartnál szeretett volna tanulni, ám édesanyja halálos betegségének hírére hamar visszatért Bonnba, és családfenntartó szerepet vállalt. 1792-ben Bécsbe költözött, ahol Albrecthsbergnél, Salierinél és Haydnnál tanult. Legtöbbet a hallatlan energiával folytatott önművelésének köszönhetett. Első nyilvános szereplésére 1795-ben került sor, ahol saját B-dúr zongoraversenyét is játszotta. Waldstein gróf barátságának hatására, az arisztokrata körökben kedvezően fogadták. Főúri szalonok ünnepelt vendége, zongoravirtuóza lett. Ő volt az első szabad művész, aki teljesen függetleníteni tudta magát az udvari szolgálattól. Tanításból és a műveiért kapott pénzből élt. Szoros barátság fűzte Brunszvik Ferenc grófhoz és annak leánytestvéreihez. Több ízben ellátogatott Martonvásárra, koncertezett Budán. Beethoven szinte minden műve "ajánláskompozíció" volt, megélhetésének egyik alapját ez jelentette. Élete alakulását jelentősen befolyásolta 1795-ben kezdődő és mind súlyosabbá váló hallászavara. 1808 után visszavonult a nyilvánosságtól. Elkeseredettségét tükrözi 1802-ben keletkezett búcsúlevele, a Heiligenstadti végrendelet. 1819-től kezdve már csak írásban lehetett érintkezni vele. A fennmaradt beszélgető-füzetek utolsó éveinek különösen gazdag életrajzi dokumentumai. Életművével betetőzte a klasszikus kort, és egyben átmenetet teremtett a romantika világba. Alkotásainak többségét évekig magában hordozta, mielőtt papírra vetette. Művei keletkezésének és alkotómódszerének felbecsülhetetlen forrásai a vázlatkönyvei. Zeneszerzői stílusára jellemző, hogy megnövekszik nála a művek terjedelme, már-már szétfeszítve a zene kereteit. Szereti a motívum-ismételgetéseket, a váratlan hangnemváltásokat, a táncos vagy éneklő motívumok éles ellentéteit. Megnöveli a zenekart, szereti a vastagabb hangzásokat zongorán is, zenekarban is Zenéjének középpontjában hangszeres művei állnak. Zenekari műveket (9 szimfóniát, 10 nyitányt), versenyműveket (5 zongoraversenyt, hegedűversenyt), kamaraműveket (16 vonósnégyest, 10 hegedűszonátát, 5 gordonkaszonátát), zongoraműveket (32 szonátát, variációkat) írt. Egyetlen operája a Fidelio. Művészetének legnagyobb szabású összefoglaló és egyben újszerű alkotása a IX. szimfónia. Azzal teremtett zseniálisan újat, hogy az utolsó tételben az emberi hangot is megszólaltatta. A szólisták és a kórus a zenekarral együtt zengik Schiller Örömódáját. Beethoven a bécsi klasszicizmus legszubjektívebb hangú mestere. Nagy, nemes eszméket öntött zenébe. Műveit a felvilágosodás, a klasszikus német filozófia és a francia polgári forradalom humanista eszméi hatották át. Nem műértők kis köréhez, hanem az egész emberiséghez akart szólni. 
István király nyitány – https://www.youtube.com/watch?v=yMko6CwXlzs 
VII. szimfónia 2. tétel – https://www.youtube.com/watch?v=J12zprD7V1k 
Rondo capriccoso – https://www.youtube.com/watch?v=8XFMZs_7nOA 

2021
575 éve született Alexander Agricola (1446–1506) reneszánsz zeneszerző, Flandriában. Élete főbb állomásai: Firenze, Milánó, Németalföld, de járt Spanyolországban is. Zenéjére jellemző, hogy kerüli a hosszú, líraian áradó melódiákat, inkább finom ritmikus megoldásokkal egymáshoz illesztett apró motívumokból épülő gyors dallamvonalakkal dolgozik. Miséket, motettákat komponált, valamint több mint 100 francia, olasz és holland szövegre írt háromszólamú chansont.
Ay Je Rien Fet: https://www.youtube.com/watch?v=L13zpVpQg4g 

Január
2.	175 éve született Erkel Sándor (1846–1900) karmester, zeneszerző, Erkel Ferenc negyedik fia. Kezdetben apja, majd Mosonyi Mihály tanította. Zenei pályafutását a Nemzeti Színház zenekarában kezdte, ütősként, majd karvezetőként folytatta. 1868-ban debütált karmesterként, a Filharmóniai Társaság élén, operát is ebben az esztendőben vezényelt először. 1875-ben lett operaigazgató, ő vitte át a Nemzeti Színház operatársulatát az 1884-ben megnyílt Operaházba. Kora legnagyobb karmesterének tartották. Keze alatt olyan muzsikusok játszottak – többek között –, mint Brahms, Busoni, Hubay Jenő, Popper Dávid, Wieniawski. 
10.	100 éve született Erdélyi Zsuzsanna (1921–2016) néprajztudós, folklorista, a magyar néprajztudomány egyik legfáradhatatlanabb gyűjtője, feldolgozója. Az ő nevéhez fűződik a népi költés új, de valójában nagyon régi műfajának, az archaikus népi imádságnak a feltárása, funkciójának meghatározása, európai összefüggéseinek, eredet-történeti kérdéseinek vizsgálata. Családi hagyományai meghatározták életútját, mindamellett jókora kerülővel, történelmi fordulatok folytán jutott el a filológusi pályára. Nagyapja Erdélyi János költő, műkritikus, filozófus, édesapja Erdélyi Pál irodalomtörténész volt. A Pázmány Péter Tudományegyetem magyar-olasz-filozófia szakán bölcsészeti tanulmányokat folytatott, amelyekből 1945-ben doktorált. A Művelődésügyi Minisztérium népzenei kutatócsoportjában ismerkedett meg a magyar népzene-népművészet gazdag forrásvilágával Dolgozott a Néprajzi Múzeum népzenei osztályán, majd a Magyar Tudományos Akadémia Néprajzi Kutatócsoportjának lett munkatársa. 1968-ban hallott először archaikus népi imádságot egy nagyberényi asszonytól, ettől kezdve ezt a középkori eredetű szöveghagyományt, a népi Mária-költészetet, a szóbeliség és az írásbeliség kapcsolatát és a népi vallásosságot kutatta. Több tízezer szöveget gyűjtött. Bálint Sándor és Lékai László bíboros érsek támogatásával 1980-ban Esztergomban Népi Vallásosság Gyűjteményt hozott létre, hogy a népi vallásosság tárgyi emlékeit megmentse. 1977-ben jelent meg a Hegyet hágék, lőtőt lépék című, több kiadást megért könyve.
Ki a kígyó fejét taposta
Paradicsomkertbe három cédrusfa,
Alatta őrködik Ádám atyánk és Éva,
Ki a Paradicsomkertet alkotta.
Azon ült három főangyalka,
Ki éjjel-nappal a hársfát tartotta.
Egyik volt Gábriel,
A másik Ráfáel.
A harmadik Szent Mihály főangyal.
Gábriel őrködik fölöttem hajnalig,
Az Úrangyala imáig.
Ráfáel főangyal estelig,
Az esti imámig.
Szent Mihály főangyal őrkögyik halálom órájáig.
Boldogságos Szűzanya,
Ki a kígyó fejét taposta,
Kérünk, légy oltalmunkra!
Szent Fiaddal, Úrjézussal
Állj halálos ágyam mellé
Bűnöm bocsánatára! Ámen.
Kocsár Miklós: Hegyet hágék https://www.youtube.com/watch?v=pM1hOGI3Hjc 

Február
12.	10 éve hunyt el Szabó Helga (1933–2011) magyar zenepedagógia, különösen az általános iskolai zeneoktatás egyik legkimagaslóbb, nemzetközileg is elismert alakja. Pályáját ének-zene tagozatos általános iskolában kezdte, majd gyakorlatvezető tanárként jelentős szerepet játszott a Zeneakadémia tanárképző munkájában. Éveken át tanított az Eötvös Loránd Tudományegyetemen. A 70-es években részt vett az amerikai Kodály Musical Training Institute szakmai munkájában, meghívott vendégtanárként a világ számos országában tanított és tartott előadást. Tankönyvírói munkája is jelentős. (Énekeskönyvek az ének-zene tagozatos osztályok számára, Énekes improvizáció I-IV.) Odaadó szorgalommal kutatta a magyar énektanítás történetét is. Erről írta kandidátusi disszertációját: A magyar énektanítás kálváriája címmel. Zenei alkotó és pedagógiai munkájával fiatal zenetanárok százait inspirálta, és irányította a tanári pályára.„Kodály tanár úr soha életében nem írt módszertankönyvet, s szó szerinti értelemben nincs is módszer. Ez egy szellemiség és egy alapos, kemény munkát igénylő zenei felkészülés, a hallás fejlesztésének, a stílusismeretnek, a kottaírás-olvasás folyamatos kimunkálása. Nem csak arról szól, ahogy egyébként sokan képzelik, hogy jól kell szolmizálni. Egyáltalán, magára a szolmizációra is csak azért van szükség, mert ez egy jó eszköz, és a segítségével bárki megtanulhat tisztán énekelni. A Kodály-módszer lényegét úgy foglalnám össze: a legnemesebb zenét kell tanítani, és nem beszélni, magyarázni kell az énekórán, hanem folyamatosan énekelni, a gyerekek szintjének és mozgásigényének megfelelően játékkal, tapssal kiegészítve. A gyerekek kiskorban utánzás által tanulnak. Éneklés közben értik meg a zene szerkezetét, rendjét, és így jut el hozzájuk a zene öröme.” 
15.	450 éve született Michael Praetorius (1571–1621) német reneszánsz – kora barokk zeneszerző és zenetudós. Apja evangélikus lelkész volt. Egyetemi tanulmányait Frankfurtban végezte. Velencében Giovanni Gabrieli tanítványa volt. 1605-1610 között kilenc kötetben jelentette meg koráldallamokra írt 1244 kompozícióját. A Musae Sioniae a korabeli evangélikus énekek legjelentősebb gyűjteménye. Világi műveinek gyűjteménye az 1612-ben kiadott Terpsichore, musarum aoniarum quinta. A kötet 312 tánctételt és szvitet tartalmaz. A kötet nem csak saját szerzeményeket tartalmaz. Zeneelméleti munkásságának legjelentősebb alkotása a Syntagma Musicum, amely a korabeli zeneelmélet és zenei gyakorlat átfogó, enciklopédikus összefoglalása. A mű három kötete 1604 és 1620 között jelent meg. Az első kötet még latinul született, az egyszólamú egyházi ének történetét dolgozta fel benne, a kezdetektől a reformációig. A második kötet a hangszerekkel foglalkozik, részletesen leírja a korszakban használatos hangszereket, megszólaltatási módjaikat. Az utolsó kötet útmutatás a számozott basszus előadási gyakorlatához.
Courante: https://www.youtube.com/watch?v=yoGvKFSvs0o 
In dulci jubilo: https://www.youtube.com/watch?v=pHRFyYzOFNQ 
175 éve, 1846-ban hatalmas sikert aratott a Pesten fellépő Hector Berlioz az erre az alkalomra komponált Rákóczi induló előadásával. Az indulót ihlető Rákóczi nóta motívumait a 17. században már országszerte ismerték és a cigányzenészeknek köszönhetően a 18. századra már Bécs-szerte „magyarosként” ismert dallam volt. Berlioz magyarországi fellépése előtt kapott egy kottagyűjteményt és talán ebben találhatott rá Nikolaus Schollnak, az Esterházy gyalogezred katona-karmesterének Rákóczi indulójára. Berlioz feldolgozása akkora sikert aratott, hogy a zeneszerző a koncert után tovább finomított a hangszerelésen, és műve átdolgozott változata belekerült a Faust elkárhozása című drámai oratóriumába is. Berlioz műve a Rákóczi-induló mai napig legnépszerűbb feldolgozása, de még sokakat megihletett: Liszt Ferenc 1860-ban zenekarra is feldolgozta. Rajta kívül Johannes Brahms, Bartók Béla és Kodály Zoltán több művében is feltűnnek motívumai. Az 1848–49-es szabadságharc bukása után a Rákóczi-indulót betiltották, és csak 1859-ben játszhatta először a Filharmóniai Társaság. A kiegyezés után bekerült a Nemzet három dala című kiadványba, a Himnusz és a Szózat mellé. A II. világháború idején a Budapest I. rádió szünetjele volt, a háború után utóda, a Kossuth Rádió is évtizedeken keresztül a Rákóczi-indulóval kezdte reggelenként az adását.
https://www.youtube.com/watch?v=z3ChJk6Qddg
19.	95 éve született Kurtág György (1926–), az utóbbi évtizedek nemzetközileg egyik legsikeresebb magyar zeneszerzője, a romániai Lugoson. Zenei tanulmányait 1940-től Temesvárott folytatta. A budapesti Zeneakadémián Kadosa Pálnál zongorát tanult, zeneszerzéstanárai pedig Veress Sándor és Farkas Ferenc voltak. Weiner Leónál kamarazene tanszakon is diplomát szerzett. Párizsi tanulmányútján Darius Milhaud és Olivier Messiaen óráit látogatta. Nyolc éven át az Országos Filharmónia korrepetitora volt. 1967-ben lett a Zeneakadémia tanára. Kadosa Pál asszisztenseként zongorát tanított, majd a Kamarazene Tanszék keretei között folytatta a munkát. Akárcsak alkotásaiban, a tanításban is a szélsőséges igényesség jellemzi, Művei között szóló- és kamaradarabok, kórusművek és nagyzenekari kompozíciók egyaránt találhatóak. Új zenei nyelvet elsősorban a kamarazene területén hozott létre. Zenéje Bartók művészetében gyökerezik. Műveit a rendkívüli koncentráció, a végletes tömörség jellemzi. „Kíváncsi és kutató szenvedéllyel nyúl a hangokhoz. De igazán az egyes hang az, amit kutat. Gondoljunk el valakit, aki meg akar ismerni minden országot: reménytelen vállalkozás. De képzeljünk el valakit, akinek az ország túl nagy és személytelen valóság: minden emberrel egyenként akar kezet fogni. Kurtág így akar minden hangot élményszerűen felfedezni, birtokba venni." (Dobszay László)
Játékok – részletek: https://www.youtube.com/watch?v=kdpjnvmqBxM 
Kurtág György – Kurtág Márta négykezes (Bach – Kurtág átirat) https://www.youtube.com/watch?v=Z8lTh58jhA8&t=6m6s 
27.	100 éve született Szőllősy András (1921–2007) zeneszerző, zenetudós, az erdélyi Szászvárosban. Középiskolai tanulmányainak befejeztével Kolozsvárról Budapestre költözött. 1939 és 1946 között a Zenekadémia zeneszerzés szakán Kodály Zoltán és Viski János növendéke volt. Majd a jelentős kortárs mesternél, Goffredo Petrassinál képezte magát a római Santa Cecilia Akadémián. Zenei tanulmányaival párhuzamosan bölcsészetet is tanult, a Pázmány Péter Tudományegyetemen, az Eötvös Kollégium tagjaként, magyar-francia szakon. 1944-ben szerzett bölcsészdoktori diplomát. 1950-től 1991-ig tanított a Liszt Ferenc Zeneművészeti Főiskolán. Egykori tanítványai életre kihatóan hordozzák magukban sugárzó egyéniségének hatását. Az 1940-es évek végétől az 1960-as évek végéig elsősorban zenetudósként és kritikusként tevékenykedett. Értékes írásai jelentek meg Kodály, Bartók és Honegger munkásságáról. Első nemzetközi sikerű műve az 1968-ban írt III. Concerto volt, zeneszerzői pályája innen kezdve ívelt fel meredeken. A nyolcvanas években a King's Singers énekegyüttes felkérésére írta két nagyszerű vokális darabját, a Fabula Phaedrit és a Misererét. Később a hangszeres kamarazene került figyelme középpontjába Kompozíciói Európa csaknem valamennyi nagyvárosában és Amerikában is elhangzottak. Számos filmhez, színpadi darabhoz és rádiójátékhoz is komponált zenét. 
Fabula Phaedri: https://www.youtube.com/watch?v=tQM4qHLuk4g 
Fekete város (filmzene): https://www.youtube.com/watch?v=ocftfEx6S54 

Március
30.	90 éve született Szokolay Sándor (1931–2013) zeneszerző. Zenei tanulmányait 1947-től a Gulyás György vezette békés-tarhosi zenei gimnáziumban kezdte. A Zeneakadémián Szabó Ferenc majd Farkas Ferenc tanítványaként tanult zeneszerzést. 1957-től a Magyar Rádió zenei lektora és szerkesztője lett, ezt követően független művészként élt. 1966-tól 1994-ig a Zeneakadémián ellenpontot, prozódiát és zeneszerzést tanított. Rendkívül termékeny és sokoldalú zeneszerző, opusainak száma négyszázon felül van.  Életművének gerincét operái alkotják. Az 1964-ben komponált Vérnász című operájával lett közismert az európai zenei életben. Több versenyművet is komponált, ezen kívül szimfóniákat és száznál is több kamaraművet, kantátákat, oratóriumokat. Kétszáz kórusművében több mint harminc magyar költő versét zenésítette meg. Szövegválasztása szinte missziót teljesít. Számos művét történelmi múltunk ihlette. 
Ima rontás ellen: https://www.youtube.com/watch?v=7ul3fmgRK5s&vl=hu 

Április
2.	90 éve született Olsvai Imre (1931–2014) népzenekutató, zeneszerző. Vallomása szerint, tudat alatt, már gyermekkorában vált fogékonnyá a népdal iránt. A Zeneakadémián Kodály Zoltán és Szervánszky Endre tanítványaként zenetudományi-népzenekutatói, majd zeneszerzői diplomát szerzett. A Magyar Tudományos Akadémia Népzenekutató Csoportjának munkatársa lett. Egyik legfontosabb munkája a Bartók és Kodály által szerkesztett Magyar Népzene Tára, amelynek néhány kötetét – részben Járdányival – elemezte, rendszerezte, tudományos útmutatóval látta el. Mintegy 7000 népzenei dallamot gyűjtött, és magyar mellett, nemzetiségi népdalokat is. Saját anyagát a kétszázezres akadémiai összgyűjteménybe illesztette, és szinte haláláig végezte összehasonlító vizsgálatait.
6.	50 éve hunyt el IGOR STRAVINSKY (1882–1971) orosz zeneszerző New Yorkban. Szentpétervár mellett született, apja a cári opera énekese volt. Nem szánták zenei pályára, jogi tanulmányokat folytatott. 1902-től szentelte magát teljesen a zenének, Rimszkij-Korszakov tanítványa volt. 1910-től leginkább Nyugat-Európában élt (Svájc, Franciaország). A II. világháború kitörésekor az USA-ba emigrált. Ismertségét az orosz korszakban keletkezett három balettje (Petruska, Tűzmadár, Tavaszi áldozat) hozta el. Ezeket Szergej Gyagilev megrendelésére írta, az Orosz Balett számára.  Ezt követi a neoklasszikus időszak, amikor inkább hagyományos zenei formákat alkalmaz, melyeket egyéni tartalommal tölt meg. Az ekkor keletkezett egyházi kompozícióiban – többek között a Zsoltárszimfóniában – megnyilvánul az ortodox görögkeleti hitben való neveltetése, vallásossága. Utolsó alkotói korszakában új technikákat alkalmaz (dodekafónia, szeriális technika). Stravinsky a 20. század zenéjének leguniverzálisabb alakja. Művészetének legfontosabb ismertető jegye a ritmus. Minden stílusban egyformán otthonos volt, a modern zene teljes eszköztárát birtokolta. 
„Az újítás csak akkor gyümölcsöző, ha kéz a kézben halad a tradícióval.”
„A zene, mint jelenség arra az egyetlen célra adatott nekünk, hogy rendet teremtsen a dolgok között, beleértve legelsősorban a rendet az ember és az idő között. Hogy ez a rend létrejöhessen, ahhoz szükségszerűen és kizárólag konstrukcióra van szükség. Ha a konstrukció megvan, és a rend létrejött, mindent megtettünk.”
Petruska: https://www.youtube.com/watch?v=k4xsPgfHeTU 

Május
17.	150 éve született Kern Aurél (1871–1928) zenei író, zenekritikus, zeneszerző. Gimnáziumi és egyetemi tanulmányaival párhuzamosan Koessler János tanítványaként a Zeneakadémia zeneszerzési szakát is elvégezte. 1890-től magyar és külföldi folyóiratokban tevékeny írói munkásságot fejtett ki. A Budapesti Hírlapnál zenekritikus, színházi, képző- és iparművészeti cikkíró, majd a lap irodalmi és művészeti rovatának vezetője volt. A millennium évében számos Magyarországot ismertető cikke jelent meg külföldi újságokban. Több tanulmányát közölte a Revue de Hongrie és az Ungarische Rundschau. Évekig munkatársa volt a Hét című folyóiratnak. 1898-ban a Reviczky-dalok című ciklusával elnyerte a millenniumi zenei királydíjat. Volt az Operaház igazgatója is. Jelentős szerepe volt a Nemzeti Zenede fellendülésében. 

Június
1. 	250 éve született Ferdinando Paër (1771–1839) itáliai születésű zeneszerző. Negyvennél is több opera szerzője. Húsz éves, amikor első operáját szülővárosában, Parmában bemutatták. Egy velencei színház karmestere lett, majd Bécsbe költözött. Az itt keletkezett műveinek stílusa elmélyültebbé vált, valószínűleg Mozart hatására. Később Párizsban telepedett le. Napóleon udvari karmestereként, karnagyként, majd kamarazene-igazgatóként jelentős szerepet töltött be a város zenei életben. Amikor Liszt Ferenc 1823 őszén családjával Párizsba költözött – de külföldi lévén, nem vették fel a konzervatóriumba­ –, magánúton Paër tanította zeneszerzésre.
8.	350 éve született Tomaso Albinoni (1671–1751) olasz barokk zeneszerző Velencében. Kezdetben a zenét inkább kedvtelésként művelte. Csak a család anyagi csődje után kényszerült rá, hogy művei bevételéből éljen. Kora elismert komponistája volt, kortársai Corellihez és Vivaldihoz hasonlították, Hírnevét operáinak köszönhette. Huszonhárom éves korában komponálta és adták elő Zenóbia, Palmira királynője című operáját. Ezt követően több mint ötven művet írt ebben a műfajban, javarészt Velence számára. A hangszeres zene terén is sokat és jelentőset alkotott, az ő nevéhez fűződnek az első szólóhegedű-koncertek. Hangszeres művei még Bach figyelmét is felkeltették, aki két fúgát is írt Albinoni témáira. A legnépszerűbb műveként számon tartott Adagio, azonban csak nyomokban az övé. Remo Giazotto 20. századi zenetörténész állította össze egy töredékes kézirat alapján. 
Trombitaverseny III. tétel: https://www.youtube.com/watch?v=CF8QfPlkkIk 
Oboaverseny: https://www.youtube.com/watch?v=LjgndGuy77o 

Július
19.	400 éve hunyt el Francesco Suriano (1549–1621) olasz zeneszerző. Gyermekként a lateráni bazilika fiúkórusában kezdett énekelni, majd Palestrina tanítványa lett. 1580-tól karnagy Rómában majd egy ideig a mantovai herceg udvarában muzsikus. Ezután ismét Rómában teljesített szolgálatot, a Santa Maria Maggiore-, a Lateráni, majd a Szent Péter-bazilikában. Részt vett a gregorián dallamok tridenti zsinat után kiadott Editio Medicaea címen ismert 1614-es graduale szerkesztésésben. Művei – misék, motetták, madrigálok – Palestrina hagyományait követik. 1619-ben írt passió-turbái drámai erejükkel tűnnek ki.

2020
Július
4.	175 éve született Szinyei Merse Pál (1845–1920), a magyar plein air festészet megteremtője, a Majális című kép festője. Nemesi családba született, apja Sáros vármegye főispánja, támogatta művészeti törekvéseit és 1864-ben beíratta a müncheni akadémiára. Hermann Anschütz, majd Wagner Sándor voltak mesterei, 1868-tól pedig Piloty növendéke lett. Mestereitől biztos technikai tudást kapott, de az akadémikus formanyelvet sohasem vette át. Courbet és Böcklin művészete is nagy hatással volt rá. A 19. század második felében megjelenő plein air, az impresszionizmus előzményeként szakított az akadémizmussal, a műteremben való festéssel és a szabadban, a közvetlen élmény alapján ragadta meg a színek, a levegő és fény hatását. Szinyei Merse Pál korai műveit is már személyes, közvetlen hangvitel és érzékeny színgazdagság jellemzi. Első plein air képe az 1869-ben festett Ruhaszárítás, majd a Hinta, és ezt követi a lírai Szerelmespár. 1873-ban fejezte be a magyar plein air festészet egyik legszebb képét, a Majálist. A remélt siker azonban elmaradt. A megbecsültség hiánya elvette Szinyei kedvét az alkotástól, visszavonult jernyei birtokára és csak alkalmanként festett. Ekkor született feleségéről a Lilaruhás nő (1874) című képe. Gyermekeiről, családtagokról készített portrékat, de a szakmai sikertelenség magánéletére rányomta bélyegét. Szinyei 1882-ben Bécsbe utazott és ismét elmélyült alkotómunkába kezdett, de kedvező kritikát itt sem kapott. A feszültség miatt házassága megromlott, 1887-ben felesége elvált tőle és kettő leánygyermekével együtt elköltözött, fia Félix, a festővel maradt. Hat gyermekükből kettő élte meg a felnőttkort. A nehéz időszakot követően 1894-től ismét kiállított, az 1896-os kiállításon pedig a Majális végre átütő sikert aratott. A fiatal nagybányai művészek törekvéseik előfutárát ismerték fel benne. Innentől kezdve megkapta a megérdemelt elismerését, a megváltozó művészeti világ felismerte törekvéseinek jelentőségét. 1905-ben 89 művéből nagy sikerű egyéni kiállítást rendezett a Nemzeti Szalonban, ugyanebben az évben kinevezték az Országos Mintarajziskola és Rajztanár képző (1908-tól Képzőművészeti Főiskola) igazgatójává, mely tisztségét haláláig megtartotta. 1907-ben részt vett a Magyar Impresszionisták és Naturalisták Köre (MIÉNK) megalapításában, több képével sikeresen szerepelt külföldi tárlatokon, 1912-ben az Ernst Múzeum megrendezte második egyéni kiállítását 96 alkotásából. Műveit főként a Magyar Nemzeti Galéria őrzi, valamit az Önarckép bőrkabátban című képe a firenzei Uffiziben található. Szinyei Merse Anna neves művészettörténész Félix fiának unokája az életmű gondozója. A festő leánya Szinyei Merse Rózsi egy ideig festett, de hivatásszerűen festészettel a mai napig egyik leszármazottja sem kezdett foglalkozik.
https://www.hung-art.hu/frames.html?/magyar/s/szinyei/index.html
https://www.origo.hu/kultura/20160720-szinyei-merse-pal-lilaruhas-no-szinyei-merse-anna.html
16.	100 éve hunyt el Benczúr Gyula (1844–1920) festőművész, a magyar történeti festészet, meghatározó alakja. Családja 1846-ban Kassára költözött, itt kezdett el festeni, majd 1861-től a müncheni Képzőművészeti Akadémián tanult. Később ugyanitt tanított is. 1883-ban hazatért és a Festészeti Mesteriskola igazgatója lett. Pályájának korai szakaszát a biedermeier stílusú arcképek, a romantikus életképek jellemzik, de az utókor számára főleg történelmi festőként ismert. A historizmus ünnepélyességgel áthatott szemlélete a magyar művészek közül a legjellegzetesebben Benczúr Gyula nagy történelmi képein érvényesül. Első sikerét az 1866-ban festett Hunyadi László búcsúja című képével érte el, amely a kiegyezés előtti tragikus történelemszemléletet tükrözi. A kiegyezés évében bemutatott képen az igazságtalanul kivégzett Hunyadi mártíromságában nem volt nehéz a nemzet sorsára ismerni. 1885-ben kezdi el és a millenniumi ünnepségekre, 1896-ra fejezi be Budavár visszavétele című művét, mely a műfaj egyik legjelentősebb alkotása és egyben a magyar történelmi festészet utolsó nagyszabású vállalkozása, hiszen a századfordulóra, az impresszionizmus megjelenésével már időszerűtlenné vált a műfaj. A kép az Osztrák-Magyar Monarchia történelmi szükségszerűségét kívánja sugallni: kétszáz évvel korábban Lotharingiai Károly, a török ellenes Szent Liga vezérének segítsége hozta meg a magyaroknak a pogányoktól való szabadulást. A festőt sokan kritizálták Károly szerepének kihangsúlyozása miatt. A hatalmas tömeget mozgató kompozíció nagyszerű megoldása Magyarországon és egész Európában is jelentős sikert aratott, és Benczúr művészetét csodálok tábora egyre nőtt. Pályafutása során számos művészeti díjat nyert. Műveivel aranyérmet nyert Párizsban (1878, 1900), Berlinben (1886, 1910), Bécsben (1877, 1888) és Münchenben (1888).
http://mek.oszk.hu/04200/04278/html/eletrajz.htm
20.	125 éve született Moholy-Nagy László (1895–1946) magyar fotográfus, konstruktivista festő, ipari formatervező, a Bauhaus iskola kiemelkedő tanára, a kísérleti filmek egyik magyar úttörője. A magyar aktivizmus az első világháború alatt bontakozott ki, pont amikor Moholy-Nagy elindult festői pályáján. A fiatal művész egész későbbi stílusa a magyar aktivizmusban gyökerezik. Az aktivista mozgalom az 1915-ben induló Tett, majd annak betiltása után, 1916-tól a Ma folyóirat köréhez kapcsolódik. Az aktivizmus volt az első nemzetközi kapcsolatokkal rendelkező és nemzetközi szintű művészeti mozgalom Magyarországon, de az egyik legfontosabb és legerőteljesebb áramlat ebben az időben egész Közép-Európában is. A Ma című folyóirat a berlini Die Aktion mintájára indul be. Moholy első komolyabb sikerét 1922 februárjában a berlini Der Sturm galériában Péri Lászlóval közösen rendezett kiállítása hozta meg. Ekkorra már felhagyott a festészettel és fémplasztikákat állított ki. Szintén ebben az évben jelent meg Kassákkal közösen szerkesztett írása, az Új művészek könyve. Moholy-Nagy művészeti illusztrációs anyaggal látta el Kassák Lajost és Kállai Ernőt a Ma, a Tett, a Die Aktion és a Der Sturm című folyóiratokban. Sikerének tudható be, hogy Walter Gropius őt kérte fel 1923-ban a távozó Johannes Itten helyére a weimari Bauhaus oktatói közé. A fémműhely vezetője lett és olyan művészek közé került, mint Paul Klee, Vaszilij Kandinszkij, Oskar Schlemmer, és bár mellettük ő ismeretlennek számított, mégis a Bauhaus eszmeiségének egyik védjegyévé vált. 1921 és 1928 között két könyvet is írt, Festészet, fényképészet, film (1925) valamint Az anyagtól az építészetig (1927) címmel, illetve a Bauhaus színháza című kötet társszerzője volt. 1930-ban készítette el egyik főművét, a Fény-tér modulátort, amely egy kinetikus szobor. Ez a fémből készült műalkotás egyszerre szobor (statikus) és gép (mobil). Van benne fényforrás, de kívülről is meg van világítva és az így képzett árnyék (amely éppúgy mozog), szintén az alkotás része. Moholy mozgó festménynek is nevezi, melynek lényege a fény. Már 1922-ben elkezd foglalkozni a Modulátor gondolatával, de nyolc évig tartott, míg elképzelése formát öltött, és a technika követni tudta a fantáziát a szerkezet, a lámpák, a tükrök együttesével. A Fény-tér modulátor egy sor további alkotásának  (festménynek, filmnek, fényképnek, ipari forma­tervnek stb.) lett elindítója, ösztönzője. Miután 1933. április 11-én a Gestapo lepecsételte az épületet az aktuális igazgató Mies van der Rohe bezáratta a Bauhaus iskolát. A tanárok egy része a náci diktatúra elől az Egyesült Államokba menekült. Moholy, aki már korábban elhagyta Németországot, 1937-ben Chicagóban megalapította az új Bauhaust, amelyből az Institute of Design kifejlődött, ennek volt igazgatója haláláig. Az Iparművészeti Egyetem 2005-ben vette fel Moholy-Nagy nevét, ezért hivatalosan 2006 márciusától kezdve Moholy-Nagy Művészeti Egyetem (MOME) az intézmény neve. 
https://artportal.hu/lexikon-muvesz/moholy-nagy-laszlo-180/ 
20.	125 éve született Zsindelyné Tüdős Klára (1895–1980) ruha- és jelmeztervező, néprajzkutató, emlékiratíró. Debrecenben született jómódú református család egyetlen gyermekekén, kiemelkedő oktatásban részesült. 1915 és 1916 között a budapesti Iparművészeti Tanodában néprajzot, az egyetemen viselettörténetet tanult. Munkássága korszakában kiemelkedő, hiszen a társadalmi berendezkedés miatt ekkor a nők még nehezen tudtak elmélyült alkotómunkát megvalósítani. 1925 és1937 között a Magyar Királyi Operaház női jelmeztárának és szabászműhelyének volt vezetője, ebben az időszakban egyik fontos terve Kodály Zoltán Háry János című operájának jelmezei (1926). Megnyitotta Budapesten a Pántlika Szalont, mely 1937 és 1944 között működött. A divatszalonban tervezéseivel divatba hozta a paraszthímzéssel, szőttesekkel díszített ruhákat. 1938-ban második férjével, Zsindely Ferenccel együtt erdélyi kiállítást rendezett a Nemzeti Szalonban. 1939-ben a nagylóci Kéziszövő Telep, majd 1943-ban a Györffy Kollégium egyik alapítója. 1946-49 között az Országos Református Nőszövetség elnöke, a Magyar Asszony című lap megindítója. 1943-ben saját forgató könyve alapján Fény és árnyék címmel filmet is rendezett. 1944-ben férjével közel kétszáz zsidó menekültet mentettek sváb-hegyi villájukban, együttműködve a svéd misszióval. Ugyanekkor Darányi Kálmán volt miniszterelnök házában anya- és csecsemőotthont rendezett be a Bethesda Kórház ápolónőivel. 1951-ben férjével együtt kitelepítették, Balatonlellén élt, egy nyaraló gondnokaként férje 1963-as haláláig. Később visszatért Budapestre, írással foglakozott. Visszaemlékezéseiből Isten markában merni élni! címmel a Református Zsinati Iroda könyvet jelentetett meg. Alkotásait az Iparművészeti Múzeum, a Magyar Nemzeti Múzeum és a debreceni Déri Múzeum őrzi. Életművének, hagyatékának rendezésére Dizseri Esztert kérte fel.
http://www.filmkultura.hu/regi/2004/articles/reviews/tudosk.hu.html  
https://reposzt.hu/blog/szekely-attila/2018-08-04/aki-jo-reszt-valasztotta
23.	5 éve hunyt el Karátson Gábor (1935–2015) író, műfordító, festő és filozófus, művészetpedagógus, színész, környezetvédelmi aktivista, igazi polihisztor. Az ’56-os forradalom és szabadságharcban való aktív részvételéért bebörtönözték. Egyetemi, jogi tanulmányait megszakadtak. Autodidaktaként kezdett festeni, 1968 után a nyilvánosság előtt is kiállította tojástempera, olaj, fára ragasztott vászon, akvarell technikával készített portréit, tájképeit, természettanulmányait. Első alkalommal 1964-ben szerepelt az Ernst Múzeum Stúdió tárlatán. 1968-ban a Fényes Adolf Teremben nyílt önálló kiállítása, majd Óbudán, Keszthelyen, 1997-ben a Budapest Galériában. Goethe Faustjának illusztrációiért Szép Könyv-díjat kapott. 2003-ban Munkácsy-díjat kapott, 2006-ban pedig Kossuth-díjjal tüntették ki. Művészeti írásai is jelentősek, művészeti és filozófiai tárgyú cikkeket jelentetett meg, műfordítói tevékenysége kiemelkedő, Karátson Gábor ültette át magyarra a Tao-te kinget és a Ji kinget is. Különleges, szerteágazó életműve nehezen illeszthető be a kortárs irányzatok közé.
http://www.keresztenymuzeum.hu/content/karatsononeletrajz.pdf
https://mmakademia.hu/alkoto/-/record/MMA11025
28.	75 éve született Jim Davis (1945–) amerikai képregényrajzoló, "Garfield" megalkotója. Garfield alakja 1978-ban indult sikeres útjára, a képregény alakjait valós személyek inspirálták. Garfield-ot Jim Davis saját nagyapjáról mintázta. 

Augusztus
14.	75 éve született Wim Wenders (1945–) német filmrendező, forgatókönyvíró, a nyugatnémet új hullám második generációjának tagja, napjaink egyik legnagyobb filmrendezője. Számos meghatározó filmje mellett (pl: Berlin felett az ég, 1987) fontos kiemelni az Egyházfőről 2018-ban készült, Ferenc pápa - Egy hiteles ember című dokumentumfilmjét, melyet maga a Vatikán is ajánl.
https://port.hu/adatlap/szemely/wim-wenders/person-1664
27.	175 éve született Lechner Ödön (1845−1914) építész, a magyar szecessziós építészet megalkotója. Jómódú pesti polgárcsaládban született, ügyvéd apja örökölt egy téglagyárat, így korán megismerkedett az építőanyagokkal. 1865-től a József Ipartanodában (a későbbi Műegyetemen) tanult, majd a berlini építészeti akadémián képezte magát. Itt ismerte meg Pártos Gyulát és Hauszmann Alajost, 1868-1897 között társult Pártossal és együtt dolgoztak, több pályázaton nyertek. Lechner 1875 és 1878 között Clément Parent párizsi irodájának munkatársaként reneszánsz kastélyok helyreállításán dolgozott. Huszka József néprajzkutató hatására az indiai és perzsa díszítőművészetet is tanulmányozta, Angliai útja is hatással volt rá. Lassan kifejlesztett egy jellegzetesen magyar stílust. Lechner keleties, színes ornamentikával borított, fegyelmezett szerkezetű épületeket tervezett. Művészete kiemelkedik a kor átlagos alkotásaiból, fő jegyei a pécsi Zsolnay-gyárban készült színes majolika-, pirogránit- és eozindíszek.  Magyaros formavilágának jellegzetes példája az Iparművészeti Múzeum (1896, Pártossal), a kecskeméti Városháza (1897, Pártossal), a Postatakarékpénztár Hold utcai épülete (1901, Baumgarten Sándorral) és az egyedül tervezett Magyar Állami Földtani Intézet (1899) szecessziós épülettömbje a Stefánia úton. Egyik főműve, a Postatakarékpénztár épülete hatalmas érdeklődést váltott ki, de megosztotta a közönséget. A kritikák miatt Lechner ettől kezdve állami megbízást nem kapott, mesteriskoláját sem engedélyezték. Az Iparművészeti Múzeumot "a cigánykirály palotájának" csúfolták. Hatása mégis továbbterjedt, a stílus elfogadottá vált Komor Marcell, Jakab Dezső és más építészeknek köszönhetően.
https://artportal.hu/lexikon-muvesz/lechner-odon/
https://cultura.hu/kultura/lechner-odon-lenyugozo-munkassaga/
http://www.mke.hu/lyka/13/302-307-lechner.htm
27.	75 éve hunyt el Álgyay Hubert Pál (1894-1945) mérnök, hídépítő, a Petőfi híd tervezője. Tanulmányait a budapesti Műegyetemen végezte, 1924-ben műszaki doktori oklevelet szerzett. 1934-től a dunai hídépítési szakosztály vezetője lett, majd a közlekedésügyek államtitkára volt. A Petőfi-híd tervezése mellett, irányította a Margit-híd kiszélesítésének munkálatait és az Árpád-híd tervezését. 1937-től tanított a Műegyetemen, szakirodalmi munkássága is igen jelentős. 

Szeptember
12–20.	A Szakrális Művészetek hete. Az Ars Sacra Fesztivál a 2007-es nemzetközi városmisszió gyümölcse. A fesztiválhoz évről évre önkéntesen csatlakoznak Magyarország legnagyobb múzeumai, kulturális központjai, számos galéria és művész. Programjai – kiállítások, különböző műfajú koncertek, színházi és irodalmi előadások, tárlatvezetések, gyerekprogramok – ingyenesen látogathatók. Az idei év mottója: „Minden forrásom belőled fakad!” (Zsolt 87,7)
www.ars-sacra.hu
12.	10 éve hunyt el Claude Chabrol (1930–2010) francia filmrendező, színész, forgatókönyvíró, a francia új hullám meghatározó alakja. Ez a filmes irányzat a második világháború rémségeiből felszabaduló, majd talpra álló európai szemléletet tükrözi. Személyes hangvétel, intenzív megjelenítés, líraiság jellemezte és merész vágásokkal, újszerű beállításokkal, egyedi zenével párosuló nyelven szólalt meg. Chabrol gyógyszerészcsaládba született és maga is gyógyszerésznek tanult, mindeközben erősen vonzotta a mozi, 12 évesen már filmklubot szervezett. Munkássága alatt több mint 50 filmet készített, első filmjét A szép Serge-t (1958) a francia új hullám első filmjeként tartják számon. 1959-ben az Unokafivérek Arany Medvét nyert. Filmjeinek központi témája a burzsoá életstílus felszíne, és a mélyben meghúzódó erőszakos indulatok közötti feszültség ábrázolása. Nagy hatással volt rá Fritz Lang és Alfred Hitchcock. Híresek az 1960-as, 1970-es években készült krimijei, mint A hűtlen asszony vagy Az állatnak meg kell halnia. Utolsó filmjét, a Bellamyt 2009 mutatták be Gérard Depardieu főszereplésével. 
https://port.hu/adatlap/szemely/claude-chabrol/person-252
13.	150 éve született Vedres Márk (1870–1961) kubista-neoklasszicista szobrász. Ungváron született, ahol kezdetben agyagművességet tanult. Képzőművészeti tanulmányait 1985-ben Münchenben Hollósy Simon magániskolájában kezdte, majd 1985-ben a párizsi Julian Akadémián folytatta, itt mestere Jean-Paul Laurens volt. Rendszeresen szerepelt hazai kiállításokon szobraival, 1911-ben a Nyolcak kiállításán meghívottként vett részt. 1915-1934 között többször élt Firenzében. Itt Adolf von Hildebrand német szobrász köréhez csatlakozott, megélhetését régiségkereskedőként biztosította. 1934-ben végleg hazaköltözött. A Helikon Galériában 1922-ben, a Fényes Adolf Teremben 1948-ban, a Magyar Nemzeti Galériában 1962-ben mutatta be alkotásait. Műveit a Magyar Nemzeti Galéria őrzi, valamint a székesfehérvári Deák Gyűjtemény.  
https://www.hung-art.hu/frames.html?/magyar/v/vedres/index.html
http://www.mke.hu/lyka/12/326-334-szobrok.htm
18.	10 éve hunyt el Vígh Tamás (1926–2010) szobrász. Tanulmányait a Képzőművészeti Főiskolán végezte, mestere Ferenczy Béni volt. 1975-től 1986-ig a Képzőművészeti Főiskolán tanított, 1986 és 1990 között a Magyar Képzőművészek és Iparművészek Szövetségének volt elnöke. 1998-ban tagja lett a Széchenyi Irodalmi és Művészeti Akadémiának. Az 1960-as években már kialakította egyéni hangját. A kissé kubisztikus és a pop art irányzat keverésével, a gyűrt és horpadt plasztikai formákat lemezből hajlítva és bronzból öntve hozta létre. Éremművészete is jellegzetes: a felület síkjából hangsúlyosan kiemelkedő formák szinte körplasztikává alakítják a plakettet. Néhány ismert köztéri műveiből: az 1956-ban megölt I. Tóth Zoltán (2006) történész előtt tisztelgő szobra a Magyar Tudományos Akadémia székháza előtt, az 1944-ben zsidó gyermeket mentő Sztehlo Gábor evangélikus lelkész emlékműve a Deák téren (2009), a Duna parton álló, visegrádi Életfa (2009). 
https://mmakademia.hu/alkoto/-/record/MMA8016
19–20.	A Kulturális Örökség Napjai – Nyitott kapuk programsorozatot az Európai Tanács évenként változó kiemelt témája alapján alakítják ki a szervezők. Múzeumok, emlékhelyek és műemlékek nyílnak meg ilyenkor a közönség számára, melyeket ingyenesen lehet látogatni, illetve olyan intézmények is kinyitják kapuikat, amelyekbe más alkalommal nemigen lehet bejutni. Magyarország 1992-ben csatlakozott a rendezvénysorozathoz. Az idei évben a koronavírus járvány miatt bizonytalan a program megszervezése, valószínűleg elmarad, de facebook oldalukat talán érdemes követni.
https://www.facebook.com/oroksegnapok
24.	100 éve hunyt el Peter Carl Fabergé (1846–1920), Oroszországban született francia származású ékszerész. Neve a Fabergé-tojásokkal vált világhírűvé. Fiatalon tanulmányokat végzett Európa számos országában, 1882-ben ékszerészmester lett és átvette a családi vállalkozást, emellett az Ermitázsban ötvösművészeti remekműveket restaurált. 1882-ben III. Sándor cár ékszereket vásárolt tőle, majd az ortodox húsvétra ajándékot rendelt feleségének. A cár kérése az volt, hogy az ékszertojás meglepetést is rejtsen. 1885-ben készült el az első tojás, fehér zománcréteg bevonattal, tömör aranyból, belsejében egy aranytyúkocskával. Ezután Fabergé minden évben készített egy mindig más miniatűr különlegességet tartalmazó “ékszerdobozkát”, melyek megalkotása gyakran valóban egy évig tartott. A különös dobozkák készítésénél gyémántot, ezüstöt, rubint, smaragdot és más nemes anyagokat használt fel. Idővel hivatalos udvari ékszerésszé nevezték ki. Az ékszertojásokból pedig hagyomány lett, a cári családnak készült darabok száma bizonytalan, 50 vagy 54 darabból 40-42 maradt fent. Az évek múlásával formájuk egyre bonyolultabb lett, tematikájuk is változatos, némelyik valamilyen eseményre emlékeztet, például III. Sándor cár halála után fia, II. Miklós megkoronázására (1897). Később tehetős családok is rendelete tőle egyedi tojás ékszerdobozokat, a miniatűr darabok pedig medálként váltak divatossá az orosz arisztokrácia körében.  Az 1917-ben kitört forradalom, majd a bolsevikok hatalomátvétele után a családi vállalkozást államosították, Fabergé elmenekült Oroszországból. 1920-ban Svájcban hunyt el. A szakértők összesen 71 Fabergé-tojásról tudnak, ebből 62 darab vészelte át a történelem viharait. Napjainkban a tojásékszerek szétszórva találhatóak a világon, 2007-ben a Christie’s egyik londoni aukcióján egy ilyen luxustojás 18,5 millió dollárért kelt el.  
https://mult-kor.hu/kalapaccsal-verte-szet-nem-elegge-tkeletes-muveit-carl-peter-faberge-20190530

Október
4.	100 éve született Giovanni Battista Piranesi (1720−1778) itáliai rajzművész, rézmetsző, építész, művészetelméleti író. Az ókori Róma és környéke épületeit ábrázoló nagyméretű rajzokat és grafikai metszeteket készített. Műveivel ösztönözte a klasszicizmus korának régészeti kutatásait és a klasszicista stílusirányzat kialakulását. Piranesi Velencében tanult építészetet és 1744-ben telepedett le Rómában, ahol tovább tökéletesítette perspektivikus ábrázolásmódját, valamint elkezdte készíteni híres grafikai sorozatait. Sokirányú képzettségének és tehetségének köszönhetően könnyen mozgott a különböző szakmák és művészeti területek között.  
http://www.artnet.com/artists/giovanni-battista-piranesi/
12.	100 éve hunyt el Lajta Béla (1873–1920) építész, Lechner Ödön nemzeti szecessziós törekvéseinek jelentős továbbvivője, a Mexikói úton álló Vakok Intézetének tervezője. Pályája alatt változatos, épületről-épületre új megoldásokat felmutató, kiemelkedő színvonalú életművet hozott létre. Első jelentős fővárosi épületei az Izsó utcai Malonyay-villa vagy a Wechselmann-féle Vakok Tanintézete a Mexikói úton. 1906 után az angol Arts and Crafts, a finn nemzeti romantikus építészet és a hazai népi építkezés tanulságait ötvözte. 1910 környékén a Bárczy-éra városvezetés iskolaprogramja számára a legigényesebben kivitelezett épületét, a Vas utcai Felső Kereskedelmi Iskolát tervezi meg. Lajta Béla 1910 körüli érett alkotásai közé sorolható a mai Új Színház a Paulay Ede utcában, valamint testvéreinek Szervita téri üzletbérháza. Ezek az 1920-as évek art decóját, modernizmusát előlegezik meg. 1970-ben jelent meg Lajta Béla munkásságáról egyetlen, magyar nyelven összefoglaló mű. 2010-ben a Fővárosi Levéltár más köz- és magángyűjteményekkel együttműködve egy kiállításon vázlatosan bemutatta életművét. Ezzel egy időben megvalósult a „Lajta Béla virtuális archívum" elnevezésű on-line projekt, amely az építészre és műveire vonatkozó képi és írott dokumentumok, egykorú sajtóanyag lehető legteljesebb összegyűjtését és jól áttekinthető rendszerben való prezentálását kísérli meg. 
http://lajtaarchiv.hu/
http://www.mke.hu/lyka/12/285-294-lajta.htm

November
13.	125 éve született Bernáth Aurél (1895−1982) festő, grafikus, művészpedagógus, művészeti író, kétszeres Kossuth-díjas művész. Bernát Aurél 1895-ben született Marcalin. Nagybányán Réti István és Thorma János festőművészek mesterei. 1921-ben Bécsbe költözött, ahol expresszionista és absztrakt stílusban kezdett festeni. Kapcsolatba lépett Kassák Lajossal és az aktivistákkal. 1926-ig élt Bécsben és Berlinben, majd hazatért. 1926-ban a Képzőművészek Új Társasága csoport tagja lett. 1928-tól rendszeresen voltak kiállításai a Műcsarnokban és az Ernst Múzeumban. A 1930-as években visszatért a nagybányai festőiskola tradícióihoz, rendszeres dolgozott a szolnoki művésztelepen. Festészetére egyre inkább a nagybányai hagyományokon alapuló impresszionista stílus vált jellemzővé. Az 1930-as években a Gresham-kör szellemi vezére volt. Az 1940-es években képeinek hangvétele, az addig lírai stílusból átment a ridegebb színvilágba és ábrázolásba.1945-ben a Magyar Képzőművészeti Főiskola tanára lett. Szülővárosában, Marcaliban, megnyitották a Bernáth Aurél Galériát. 1995-ben megalakult a budapesti Bernáth Aurél Társaság, célja a festő emlékének ápolása, kiállítások rendezése.
https://www.hung-art.hu/frames.html?/magyar/b/bernath/index.html https://artportal.hu/lexikon-muvesz/bernath-aurel-26/
19.	250 éve született Bertel Thorvaldsen (1770−1844) dán szobrász, a klasszicizmus egyik jelentős képviselője. Koppenhágában született, izlandi gyökerekkel rendelkező családba, de életének nagy részét Itáliában töltötte. Családja nehéz anyagi körülmények között élt, a kis Bertel pedig apjával dolgozott, aki fafaragó volt. Tizenegy éves korában vették fel a Dán Királyi Művészeti Akadémiára, ahol több díjat és érmet nyert, többek között egy ösztöndíjat is, amellyel Rómába utazhatott. Thorvaldsen főként mitológiai tárgyú szobrokat és reliefeket készített. Antonio Canova utódjának tekintették, stílusát a kiegyensúlyozottság és a hűvösség jellemzi. Híresebb művei: Kopernikusz emlékműve, I. Miksa, bajor választófejedelem lovas szobra és VII. Pius pápa síremléke.  Pius pápa síremléke a római Szent Péter bazilikában található, ez a templom egyetlen műalkotása, melyet nem katolikus, hanem protestáns alkotó készített. A legenda szerint, mivel protestánsként nem írhatta alá művét, a pápa portréja helyett sajátját faragta a síremlékre. Ha megnézünk a két személyről készült portrékat, látható, hogy a történet kitaláció. 
https://www.thorvaldsensmuseum.dk/en/museum/bertel-thorvaldsen
28.	150 éve hunyt el Jean-Fréderic Bazille (1841−1870) francia impresszionista festő, aki barátként és támogatóként is döntő szerepet játszott az irányzat korai szakaszában. Bazille figyelme akkor fordult a festészet felé, amikor megismerte Eugène Delacroix alkotásait. Gazdag családból származott, azonban szülei csak úgy engedték meg neki, hogy festészetet tanuljon, ha mellette orvosi tanulmányokat is folytat. 1859-ben kezdte meg orvosi tanulmányait és Párizsba költözött. Itt ismerkedett meg 1862-ben Claude Monet-val és Pierre-Auguste Renoirral, akikkel együtt festett, utazott és műtermét is megosztotta, amikor a két művész nem tudta megengedni magának, hogy sajátot béreljen. Az impresszionistákkal az 1866-os és 1868-as Szalonon vett részt, ahol Családi összejövetel című festményével sikert ért el. A mozgalom egyik meghatározó egyénisége lehetett volna, de korai halála megakadályozta ebben. A francia-porosz háborúban halt meg 1870-ben, mindössze 28 évesen.

December
10.	125 éve, 1895-ben került sor az első, nagyközönség számára is nyilvános, fizetős vetítésre párizsi Grand Café indiai termében. Az előadáson 10 rövidfilmet vetítettek le. Ezt az előadást tekintik a mozi megszületése pillanatának.
http://www.institut-lumiere.org/musee/les-freres-lumiere-et-leurs-inventions/premiere-seance.html

2021
Január
6.	25 éve hunyt el Duane Hanson (1925-1996) amerikai hiperrealista szobrász. A hiperrealizmus a görög hüper „felett” és a latin realis: „valóságos” szóból származik, mely a képzőművészetben a valóság apró részleteit is hűen vagy akár felnagyítva ábrázoló irányzat, az 1970-es években született. A zavarba ejtően aprólékos részleteken, olykor több hónapig dolgoztak. Duane Hanson a megtévesztésig élethű embereket ábrázoló szobrokat készített poliészter gyanta és üvegszálak felhasználásával, majd festette őket, és a szobrokra igazi ruhákat adott és valós használati tárgyakkal egészítette ki őket. Az így létrehozott kompozíció mindig egy jellemző társadalmi réteget ragadott meg, egy átlag amerikai állampolgárt, takarítót, turistákat, bevásárló nőt, mintegy kritikát megfogalmazva, tükröt mutatva a néző felé.
https://www.saatchigallery.com/artists/duane_hanson.htm
10.	50 éve hunyt el Coco Chanel (1883–1971) ikonikus francia divattervező. A divattörténelem különce, zseninek számító nő, aki stílusos, csinos és egyszerű, de klasszikus ruhákra cserélte a kényelmetlen darabokat. Neve egyenlő a luxusmárkával, mely világszerte a francia elegancia szimbóluma. Kis butikjából 1921-ben indította útjára a világ legkeresettebb, Marilyn Monroe által kedvelt, kultikus N°5 Chanel parfümjét. 1983-ban Karl Lagerfeld vette át a Chanel ház irányítását, mely azóta is töretlen sikerrel van jelen a divatéletben. 
https://www.origo.hu/gazdasag/20190529-coco-chanel-elete-es-divathaza.html
https://www.chanel.com/fr/

Február 
15. 	100 éve született Francois Fiedler (Fiedler Ferenc) (1921–2001) magyar-francia festőművész. Szőnyi István tanítványaként kezdte festői pályáját. A világháború után telepedett le Párizsban, ahol a korszak nagyjai, Miró, Chagall, Calder ismerték fel tehetségét és egyengették útját. Az ötvenes évektől hatalmas energiákat felszabadító absztrakt expresszionista képeket festett.
http://mucsarnok.hu/kiallitasok/kiallitasok.php?mid=S3NtnK8RGCdw74YH4E3tyV
http://kalmanmaklary.com/data/documents/documents/0/0/d/00db25d8139e4119b53ee6dd629dc1b7.pdf
20.	200 éve született Feszl Frigyes (1821-1884) építész, a pesti Vigadó tervezője, az európai romantikus építészet egyik legjelesebb mestere. Tanulmányait Hild Józsefnél kezdte, majd külföldi tanulmányokba kezdett. 1839–41-ben a Münchenben tanult, Klenze, Gärtner és Burklein tanítványa volt, több alkalommal utazott Olaszországban és Németországba, majd 1845-ben hazatért. Ebben az évben a pesti Országháza pályázatán újszerű romantikus tervével általános elismerést és első díjat nyert, a terv azonban nem valósult meg. 1851-től Kauser Lipóttal és Gerster Károllyal társulva építette Budán a vízivárosi volt kapucinus templomot és kolostort, az alagút krisztinavárosi bejáratát. 1846–51 között Pesten a Nádor utcai Oszwald-házat (Nádor u. 22.). Fő műve a hosszú és küzdelmes tárgyalások után 1859–64 között épített pesti Vigadó, a romantikus építészet jelentős alkotása. A későbbi stílusok a romantikától eltávolodtak, így a Vigadó felépítése után jelentős építészeti feladatot már nem kapott.
http://lechnerkozpont.hu/cikk/nem-csak-a-pesti-vigado-mestere
https://artportal.hu/lexikon-muvesz/feszl-frigyes/

Március 
5.	150 éve hunyt el Michael Thonet (1796–1871) bútortervező. Ki ne ismerné a Thonet székeket? Ha nem is tudja, hogy ismeri, akkor is egészen biztos, hogy találkozott már vele, ha máshol nem, akkor egy festményen vagy kávéházi fotón minden bizonnyal. A Boppardban született Michael Thonet huszonhárom évesen nyitott saját asztalosműhelyt, majd egy évtized múlva kezdett a gőzöléssel hajlított bútorokkal kísérletezni. Metternich herceg, invitálására Thonet 1842-ben a császárvárosba települt át. Az évtized végére eljutott a tömeggyártásig. Első komoly megrendelését egy bécsi kávéház adta, de az úttörő megbízók között szerepelt a pesti Angol Királynő Szálló is, ahova 1850-ben négyszáz széket szállítottak. Michael Thonet első nagy nemzetközi sikerét az 1851-es londoni világkiállítás hozta meg. A gyár máig legismertebb darabja a No. 14-es szék. A könnyed, egyszerű vonalú bútor a bécsi és párizsi kávéházak alapdarabjává vált; a gyár kimutatásai szerint 1930-ig ötvenmilliót adtak el belőle. A Thonet-bútorok sikerének több okai is volt, egyrészt a könnyű szerelhetőség és szállíthatóság: egyetlen légköbméternyi ládában 36 széket lehetett elhelyezni. Thonet zsenialitása a gőzöléses eljárás feltalálásában és tökéletesítésében rejlett:  „A németül Bugholznak, angolul bentwoodnak nevezett találmány lényege, hogy a megfelelő rostszerkezetű fát – nevezetesen csomómentes, szálas bükköt – fűrészgépen mindjárt a döntés után hosszú, négyszög formájú lécekre fűrészelik, méretre szabják és körbeesztergályozzák, majd zárt tartályokban, forró, enyves vízben főzik, gőzölik. A puhává és hajlékonnyá váló bükkfarudakat ezután a kívánt alakúra kovácsolt vaskalodákba szorítják, vasékekkel rögzítik, majd két napon át 50-60 fokra fűtött kemencében szárítják. A szoros vaspánt megakadályozza, hogy az ív külső oldalán megnyúló farostok kihajoljanak és elszakadjanak, a kalodából történő kivétel után pedig a munkadarab maradandóan megőrzi a felvett formát. Újabb megmunkálás-felületreszelés és -csiszolás után még három napig szárítják 30 fokos hőmérsékleten, végül a kész alkatrészeket már csak össze kell szerelni, géppel készített csapolással, négyszögletes vagy süllyesztett fejű acélcsavarokkal, és végül a kívánt színre lehet pácolni, fényezni.” Michael Thonet halála után a céget fiai vették át. Közülük a legtehetségesebb August Thonet volt, aki maga is számtalan egyedi formájú bútordarabot tervezett. Számos országban volt gyáruk, Budapesten a Váci utcában Thonet Testvérek 1882-ben vásároltak ingatlant, amelynek helyén 1888-1889-ben Lechner Ödön és Pártos Gyula tervei alapján építették fel pesti székhelyüket. Lakóházzal kombinált üzletházat terveztek, nagyszabású építészeti kerámia alkalmazásával. A pirogránittal és kék mázas kerámiával burkolt homlokzat csempéin még mindig kivehetőek a T betűk. A Thonet innovációs szemléletét tükrözte, hogy az 1930-as években a gyár ismét a legkorszerűbb tervezőkkel dolgozott, csőbútorokat készített Ludwig Mies van der Rohe vagy Breuer Marcell bevonásával. A 20. század viharai a Thonetet sem kímélték, azonban tervező és gyártó munka mai napig folyik a megmaradt három, németországi, ausztriai és cseh gyáraikban. 
https://epiteszforum.hu/szekbol-sosem-eleg-200-eves-a-thonet
http://www.szeplak.hu/design-kortars-klasszikusok/61/a-thonet
http://hg.hu/cikkek/design/7574-az-ismeretlen-thonet
30. 	275 éve született Francisco José de Goya y Lucientes (1746–1828) spanyol festő és grafikus. Hosszú élete volt, 86 éves korában halt meg. Kiterjedt művészi pályája során sok művészeti formát és médiumot alkalmazott, igen magas szinten. Freskók, gobelin kartonok, táblaképek, gipszvakolatos olajképek, miniatűr zománcok, grafikai technikák: rézkarc, aquatinta, litográfia mind szerepeltek életművében. Fuendetodosban, egy aragóniai városkában született, alsó-középosztálybeli családba. Innen ívelt fel karrierje egészen a királyi festő titulusig. Pályája elején 15 évig festett szőnyegkartonokat a Királyi Kárpitszövő Manufaktúrának. Ez a munka bár hálátlan volt, biztosította a megélhetését a fővárosban, Madridban. Ezek a munkái a kor uralkodó és elvárt stílusában, a rokokóban készültek. Témái főleg szórakozó, pózoló arisztokraták és nemesek (pl. Fürjvadászat, A napernyő, Séta Andalúziában). Az általa festett kartonokat a szövők alakítják át falnyi méretű kárpitokká. Munkája tulajdonképpen dekorációk készítése. Később témái változnak és egyre inkább a szenvedés, a nehézségek és az alacsonyabb rendűek élete felé fordul. Készít falikárpitot hóviharban araszoló emberekről, de sebesült kőművesről is, akit két munkatársa tart a kezében. Szokatlan témák voltak ezek egy nemesek számára dekorációkat készítő művésztől. Emellett az arisztokratákat ábrázoló képei is megváltoznak. A Szembekötősdi és a Szalmabábú című szőnyegkartonjain a nemesek arca bábszerű, kiüresedett. De fest képet boszorkányszombatról is. Ezen változások ellenére Goya karrierje töretlen, 1789-ben IV. Károly kinevezi királyi festőnek. Közeli kapcsolatba kerül Alba hercegnőjével, aki lelkes támogatója és több híres festményének ihletője lesz. Valószínűleg róla készíti a művészettörtének egyik legismertebb akt festmény párját a Felöltözött Maját és a Meztelen Maját [ejtsd: maha]. A majók és maják [ejtsd: mahó, maha] a korabeli Spanyolország, de főleg Madrid alacsonyabb származású polgárai voltak, akik nagyon díszes és színes, a spanyol népviselet alapján készült ruhákat hordtak. Ezzel a saját nemzetiségüket hangsúlyozták a kor elfranciásodott elitjével szemben. Goya a maja kifejezést azért használhatta Alba hercegnőjére, mert a képek lealacsonyítóak lettek volna egy nemesi származású nő számára. A korabeli spanyol festészetben tiltottnak számító akttéma miatt Goyát 1815-ben az inkvizíció beidézte és bár elengedték, jelezték, hogy figyelnek rá. 1792-ben történt élete egy meghatározó tragédiája, egy betegség folytán megsüketült. Mivel nem hallotta a körülötte levők szavait, gyanakvó lett, depressziós és bezárkózott. Két nagy grafikai sorozatot készített, a Los Caprichost és a Háború borzalmait. A sokszorosító grafika volt a kor egyetlen technikája, amellyel hitelesen és olcsón lehetett képeket, relatíve nagy példányszámban sokszorosítani. Így sokkal nagyobb közönséghez juthatott el, mint a festmények. A két sorozat háború idején, emberek által elkövetett szörnyűségeket ábrázol. A napóleoni háborúk alatt a Spanyol Királyságot többször érte francia támadás, és amikor Napóleon saját bátyját akarta a spanyol trónra ültetni, 1808. május 2-án, Madridban lázadás tört ki ellene. Ezt a francia seregek hamar leverték és másnap durva megtorlással válaszolnak. Goya ezt dokumentálja két képével: 1808. május 2-a: Harc a mamelukok ellen és 1808 május 3-a: Madrid védőinek kivégzése. Ez utóbbi egyik legismertebb festménye, melyen az egyik kivégzettet mártírként, stigmákkal ábrázolja. Goya képei idős korára egyre sötétebbek lesznek, szó szerinti és átvitt értelemben is. 1819-ben Madrid környékén vásárolt házat. Az épület spanyol elnevezése Quinta del Sordo, vagyis A süket háza volt, ami azonban nem Goyára, hanem annak előző tulajdonosára utalt. Goya 1820-ban ennek a háznak a falára festette meg a 14, ún. „fekete festményt”. A festmények valószínűleg sötét színvilágukról kapták a nevüket, legjellemzőbbek a fekete, barna, okker tónusok. A képeket később leválasztották a vakolatról, és vászonra vitték át. 1881-ben a Prado tulajdonába kerültek.
https://fundaciongoyaenaragon.es/

Május
1.	150 éve született Ligeti Miklós (1871-1944) szobrász. Impresszionista és klasszicista stílusban alkotott, emlékműveket, portrékat, zsánereket, épületplasztikákat készített. Strobl Alajosnál tanult, majd Bécsbe és Párizsba a Julian Akadémiára ment. Rodin impresszionista művészete nagy hatással volt rá, mely a fényhatások megjelenítésében, intimebb kisplasztikákban nyilvánult meg. Fő műve a városligeti Anonymus-szobor (1903). További jelentős alkotásai Rudolf trónörökös vadászruhában (1908), Déryné szobra (1935), amely a színésznőt korhű ruhában, gitárral a kezében örökítette meg. Ez a II. világháborúban annyira megsérült, hogy elbontották, azonban herendi porcelánmásolatai sokáig népszerűek voltak. 2010-ben a régi képek alapján újrafaragták és felavatták. Épületdíszítő plasztikái közül nevezetesek a Parlament, az Adria-palota és Gresham-palota szobrászati díszei. A Lovas tüzérek hősi emlékműve (1937) a mai Dózsa György téren állt Budapesten, de a II. világháborúban annyira megsérült, hogy 1960-ban végleg elbontották. Betegsége ellenére, élete végéig alkotott. 
https://www.kozterkep.hu/alkotok/megtekintes/990/ligeti-miklos.html#fotolista
8.	1 éve hunyt el Kő Pál (Maczky Levente Lajos, „Lujos”) (1941–2020), Gyermekkora nehéz körülmények között telt. A Kő Pál nevet 1961-ben vette fel. A művészet már korán érdekelni kezdte, 1955-ben 14 évesen a jászszentandrási katolikus templomba stációképeket készített. 1959-ben két általános gimnáziumi év után felvették a budapesti Képző - és Iparművészeti Gimnázium harmadik osztályába. Somogyi József növendéke volt, aki 1963 és 1968 között ismét mestere lett a Képzőművészeti Főiskolán. Szobrászati munkássága mellett tanári pályája és hatása is kiemelkedő, 1978 óta tanított a Képzőművészeti Főiskolán, 2009-től 2015-ös nyugdíjba vonulásáig az akkor már Magyar Képzőművészeti Egyetem professor emeritusaként. Kő Pál stílusa jellegzetes, pedig különféle alapanyagokból dolgozott, faragott fát és követ, öntött bronzot, mintázott terrakottát, ötvözött különféle szokatlan anyagokat – szőrt, bőrt, posztót, csontot –, felhasznált talált tárgyakat, vagy olykor valódi ruhadarabokkal öltöztette fel figuráit. Alkotásainak témái is változatosak: parasztalakok, történelmi személyiségek, királyok és utcaseprők, költők, szentek, művész-kortársak, nosztalgikus népmesei alakok. 1968-ban kapta az első megbízásos munkáját, mely egy terrakotta dombormű volt a pestlőrinci lakótelep egyik falára. Ezt követően már sorra kapta a megbízásokat. Művei megtalálhatóak hazánkon kívül a Vatikánban, az Egyesült Államokban, Ausztriában, Erdélyben, Felvidéken és Kárpátalján. 2001-ben avatták Szent István szobrát a gellért hegyi Sziklakápolna teraszán. Legkisebb gyermeke születésnek állít emléket az M3-as autópálya horti pihenőjénél a Születéskő. A fiú a szobrász kezei között, az árokparton látta meg a napvilágot, mialatt autóval a kórház szülészete felé tartottak.
https://mmakademia.hu/alkoto/-/record/MMA9848
https://www.magyaridok.hu/lugas/szuletes-az-arokparton-1152001/
10.	125 éve, 1896-ban rendezték meg Magyarországon az első igazi filmvetítést a budapesti Royal szállóban. Az abban az évben megnyitott, Erzsébet körúti elegáns szálloda különtermében 50 krajcáros belépőjegy ellenében tekinthették meg a kíváncsi érdeklődők a Lumière fivérek filmjét, amely a budapesti millenniumi ünnepségekről készült, és pár nappal korábban forgatott felvételekből állt. A nézők láthatták többek között az Operaházat, a Lánchidat és a Városligetben készült kiállítás-megnyitó képsorait is. Az első filmvetítést követően még közel egy évig láthatták ezt a filmet a fővárosiak a Royalban.
http://nol.hu/archivum/archiv-18606-7994
https://www.youtube.com/watch?v=r2YSbtPnZ04
18.	Nemzetközi Múzeumi Világnap, melyhez eddig 37 000 múzeum csatlakozott a világ 158 különböző városaiból, területeiről. Ennek alkalmából tartják májusban Budapesten a Múzeumok Majálisát a Múzeumkertben és a Magyar Nemzeti Múzeumban. A több tízezer látogató vonzó kulturális fesztivál 120 hazai múzeumnak nyújt bemutatkozási lehetőséget. Hagyományosan ekkor osztják ki az Év Múzeuma és az Év Kiállítása díjakat. 
https://muzeumokmajalisa.hu/, http://jelesnapok.oszk.hu/prod/unnep/muzeumi_vilagnap 

Június
A hónap végén rendezik a Múzeumok Éjszakája programsorozatot. Hagyományosan délutántól kezdve különleges rendezvényekkel, meghosszabbított nyitva tartással várják a látogatókat az ország összes múzeumában. Kedvezményes belépővel, múzeumi buszjárattal több budapesti helyszín, tárlat is megtekinthető. 
https://muzej.hu/ 






Magyar irodalom	5
Magyar történelem	35
Zenetörténet	54
Vizuális kultúra	70













