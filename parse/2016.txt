
Eseménynaptár
a 2016/2017-es tanévre

Irodalom • Történelem
Zenetörténet • Vizuális kultúra




Katolikus Pedagógiai Intézet
Budapest, 2016


Az Eseménynaptárt összeállították:

Mihályi Anikó – irodalom
Gianone András – történelem
Blazsek Andrea – zenetörténet
Takács Szilvia – vizuális kultúra


Szerkesztette: Gianone András 



A címlapfotó a Magyar Kurír honlapjáról való












Kiadó: 
Katolikus Pedagógiai Intézet
www.kpszti.hu








Előszó

A Katolikus Pedagógiai Intézet országos hatáskörű pedagógiai-szakmai szolgáltató intézmény, amelyet a Magyar Katolikus Püspöki Konferencia alapított 1997-ben. Az Intézet a katolikus egyház által fenntartott köznevelési intézmények számára nyújt pedagógiai szakmai szolgáltatást.
A 2016/17-es tanévre készített eseménynaptárral, a Sík Sándor Tanáregylet 2003 és 2014 között megjelent kiadványainak hagyományát folytatva, segíteni kívánja a humán tárgyakat oktató tanárokat és tanítókat, valamint az osztályfőnököket, hogy a tanév során a jeles évfordulókról megemlékezhessenek. Olyan kiadványt vehetnek kezükbe az olvasók, amely az irodalom, a történelem, a zenetörténet és a vizuális kultúra jelentős személyiségeit és fontos eseményeit mutatja be. Remélhetőleg örömmel fogják forgatni és szívesen felhívják diákjaik és kollégáik figyelmét a jeles napokra.




2016
Augusztus
23.	25 éve hunyt el Nemes Nagy Ágnes (1922–1991) költő, műfordító, esszéíró, pedagógus; egyik legtudatosabb költőnk, az „újholdasok” vezéregyénisége. A gondolatiság és a tárgyiasság jellemzi, ő maga nevezte el költészetét objektív lírának, amelynek lényege „bizonyos ellipszistömeg, mondom, a kihagyások tömege. Még ennél is sokkal fontosabb: az első személynek a kiemelése a vers központjából. Az a lírai »én« ezentúl másutt van. Sőt esetleg nincs is jelen. [...] Másutt van a költői én, mint ahogy azt a romantika óta megszoktuk. Azután: lényeges itt a tárgyaknak – ez már sajátosan az objektív lírára jellemző –, a fogható, látható, tapasztalható tárgyaknak és helyszíneknek a fontossága a versben, amelyek tartalomhordozóvá válnak, továbbá áttételes személyeknek, bizonyos perszónáknak a jelenléte.” Fontosabb versei: Fák; Vihar; Között; Ekhnáton éjszakája. Lírájával egyenrangúak a mesterségről, a költőkről, a versekről, Babitsról írt esszéi. Kiváló vers- és drámafordító, a gyermekvers-irodalomnak is klasszikusa.
Fák
Tanulni kell a téli fákat.
Ahogyan talpig zúzmarásak,
mozdíthatatlan függönyök.
Meg kell tanulni azt a sávot,
hol a kristály már füstölög,
és ködbe úszik át a fa,
akár a test emlékezetbe.
És a folyót a fák mögött,
vadkacsa néma szárnyait,
s a vakfehér, kék éjszakát,
amelyben csuklyás tárgyak állnak,
meg kell tanulni itt a fák
kimondhatatlan tetteit. 

Szeptember
    1. 10 éve hunyt el Faludy György (1910-2006) költő, műfordító, író. Az élet és a gondolkodás teljességére törekedett, irtózott minden ideológiától, hiszen a saját bőrén tapasztalta azok valóság- és életellenességét. Esküdt ellensége volt minden totalitárius rendszernek is. A nácizmus elől menekült először (húgát a nyilasok a Dunába lőtték), a kommunizmus elől menekült másodszor emigrációba. A Pokolbéli víg napjaim a két rendszer árnyékában megélt, de mégis szabad életnek állít emléket. A regényes életrajz minden szereplője a legváratlanabb pillanatokban tud klasszikus szerzőket idézni, a valós szereplők néhol klasszikus irodalmi alakokra emlékeztetnek. Faludy nem dokumentálni akarta a valóságot: azt írta le, ami az ő fejében megmaradt a legnehezebb évek után. Szabadság és hagyomány motiválta, ez tartotta őt életben Villon frivol verseinek átköltésétől (amely botrányt, sikert és a magas irodalmi élet elhatárolódását hozta az ifjú Faludy fejére) a nácizmus előli menekülésen, az amerikai hadseregbe való belépésen át az ÁVH börtönéig és a recski munkatáborig. Verseit áthatja az emberi civilizáció öröksége iránti alázat, a kultúra ismeretének öröme.
Óda a magyar nyelvhez (részlet)
Magyar nyelv! Vándorutakon kísérőm,
sértett gőgömben értőm és kísértőm,
kínok közt, gondjaimtól részegen,
örökzöld földem és egész egem,
bőröm, bérem, bírám, borom, míg bírom
és soraimmal sorsom túl a síron,
kurjongó kedv, komisz közöny, konok gyász:
mennyei poggyász.
Magyar szó! Ajkamon s gégém lazán
vont hangszerén lázam, házam, hazám,
almom-álmom, lovacskám, csengős szánom,
és dal a számon, mit kérnek majd számon: –
nincs vasvértem, páncélom, mellvasom,
de Berzsenyivel zeng a mellkasom
s nem győz le ellenség, rangomra törvén,
sem haditörvény.
8.	Írni–Olvasni Tudás Nemzetközi Napja. Minden évben ezen a napon az UNESCO díjjal jutalmazza azokat, akik a legleleményesebben és legösztönzőbben harcolnak az írástudatlanság ellen.
9. 	150 éve hunyt el Czuczor Gergely (1800–1866) bencés szerzetes, költő, nyelvtudós, Jedlik Ányos természettudós unokatestvére. Költőként a népdal formakészletének egyik legfontosabb elterjesztőjeként, hazafias versek szerzőjeként ismert. Magas színvonalra fejlesztette a nemzeti eposz és a ballada műfaját. Nyelvészként fő műve a hatkötetes mű, A magyar nyelv szótára (1862–1874), amelyet „a Czuczor–Fogarasi” néven emlegetnek, mert Czuczor halála után Fogarasi János fejezte be. Czuczor Gergely sok verse népdallá vált. Az 1848-as forradalomban való részvételéért, illetve a forradalomra felhívó Riadó című verséért két évet kellett várfogságban töltenie. Kolerajárvány áldozata lett. 
Riadó (részlet)
Sikolt a harci síp: riadj magyar, riadj!
Csatára hí hazád, kifent acélt ragadj.
Villáma fesse a szabadság hajnalát,
S fürössze vérbe a zsarnokfaj bíborát.
   Él még a magyarok nagy istene,
   Jaj annak, ki feltámad ellene.
   Az isten is segít, ki bír velünk?
   Szabad népek valánk, s azok legyünk.
Nem kell zsarnok király! csatára magyarok,
Fejére vészhalál, ki reánk agyarog.
Ki rabbilincseket s igát kohol nekünk
Mi sárgafekete lelkébe tőrt verünk.
   Él még a magyarok nagy istene,
   Jaj annak, ki feltámad ellene.
   Az isten is segít, ki bír velünk?
   Szabad népek valánk, s azok legyünk.
 […] 
10. 	300 éve hunyt el Pápai Páriz Ferenc (1649–1716) tanár, az orvoslás és a filozófia doktora. Édesapjával, aki II. Rákóczi György erdélyi fejedelem első udvari lelkésze lett, Gyulafehérvárra költözött, és ott kezdte meg tanulmányait. A gimnáziumi osztályok elvégzése után pedig Nagyenyedre, a Bethlen-kollegiumba vitték. Ezután jó tanulmányi eredményeinek elismeréseképp külföldi egyetemekre küldték: Boroszlóban, Lipcsében orvosi tudományokat tanult, majd eljutott Odera-Frankfurtba és Marburgba is. Heidelbergben filozófia doktorrá avatták. 1675-ben tért vissza Magyarországra, ahol Bihar vármegye orvosa lett. 1678-ban fölajánlották neki a nagyenyedi Bethlen-kollegiumban a görög nyelv, a filozófia és természettan tanszékét, melyet elfogadott, és 40 évig dolgozott itt tanárként. Leghíresebb műve: Pax Corporis, Az az: Az emberi Testnek belső Nyavalyáinak Okairól, Fészkeiről s' azoknak Orvoslásának módgyáról való Tracta. (1690)
21. 	A Magyar Írók Szövetségének kezdeményezésére 1984-től minden évben ezen a napon ünneplik A Magyar Dráma Napját annak emlékére, hogy 1883-ban ekkor volt Madách Imre Az ember tragédiája című drámai költeményének ősbemutatója a Nemzeti Színházban. A művet Paulay Ede állította színpadra. A nap célja, hogy felhívja a figyelmet a magyar drámairodalom értékeinek jobb megismertetésére, valamint, hogy ösztönözze az írókat újabb alkotások létrehozására. 
30.	Népmese Napja. A Magyar Olvasástársaság kezdeményezte 2005-ben, hogy Benedek Elek születésnapja legyen a népmese napja. A nap célja, hogy a könyvtárosok, az óvónők, a pedagógusok és a mesével foglalkozó szakemberek, valamint a meseszerető gyerekek és felnőttek ezen a napon megkülönböztetett tisztelettel forduljanak mind a magyar, mind más népek meséi felé.
10 éve hunyt el Sütő András (1927–2006) erdélyi író. Korai elbeszéléseiben az útnak indító világot, a mezőségi paraszti létet s annak világháború utáni változásait örökítette meg, elsősorban a móriczi hagyományok örököseként. Igazi beérkezése az Anyám könnyű álmot ígér (1970), amelyet naplójegyzeteknek nevezett, de a sokféle műfaji elem regénnyé formálódott. Ez a mű keltette fel a szélesebb hazai közvélemény figyelmét ismét a nemzetiségi magyar irodalmak s általában a nemzetiségi lét iránt, amelynek gondjai Sütő munkásságának központi magját alkotják. Nem regionalizmus ez nála: a nemzetiségi lét szintje mindig összekapcsolódik a nemzetével, az emberiségével. Ezt a kérdéskört vizsgálják esszéi is: Nagyenyedi fügevirág; Perzsák; Engedjétek hozzám jönni a szavakat. A legnagyobb hatást drámáival érte el, amelyek az emberiség történelmének kiélezett szakaszait idézik fel, s olyan kérdéseket vizsgálnak modellhelyzetben, amelyek a 20. század emberét különösen foglalkoztatják: történelmi haladás és reakció, forradalom és reform, hatalom és erkölcs, forradalmi eszme és gyakorlat. Az Egy lócsiszár virágvasárnapja (1974) és a Csillag a máglyán (1975) a reformáció korába vezet el, a Káin és Ábel (1977) a bibliai időkbe, a Szuzai menyegző (1980) az ókori Perzsiába, az Ádvent a Hargitán (1987) allegorikus drámája a magyar nyelv és nép megmaradásának kérdését boncolja. 

Október
11.	5 éve hunyt el Mészöly Dezső (1918–2011) író, költő, műfordító, dramaturg, egyetemi tanár. Irodalmi tevékenysége elsősorban műfordításokban valósult meg. Lefordította Villon teljes életművét, jelentősek Shakespeare- és Molière-fordításai is. Egy interjúban nyilatkozta, hogy verses drámákat szeretett leginkább fordítani. Fiatal korától rendszeresen szerzett verseket, első önálló kötete azonban csak 1975-ben jelent meg. Veretes nyelv, tömörség, több helyen gúnyos és ironikus hang jellemzi.
24.	1999 óta minden október negyedik hétfője az iskolai könyvtárak napja.
75 éve hunyt el Reményik Sándor (1890–1941) költő, a két világháború közötti erdélyi magyar líra kiemelkedő alakja. Költeményt először az Új Idők c. újság közölt tőle 1916-ban. 1918-tól állandó munkatársa az Erdélyi Szemlének, és 1921-ben az ő szerkesztésében indul meg a Pásztortűz, amelyet a legnehezebb időben szerkesztett. Életét egymásra hatóan két tényező határozta meg: kereszténysége és magyarsága. A transzszilvanizmus lírai képviselőjeként számot vetett a kisebbségi létezéssel. Verseiért és szenvedésekben tisztult életéért szerették őt értő kortársai. A formának tán nála nagyobb mesterei is voltak a magyar lírában, de nem volt senki, aki nála több gondolatot, érzést pendített volna meg. S túl a költészeten, magatartásmintát is jelentett Reményik Sándor sorsvállalása. Kolozsvárott, a Házsongárdi temetőben nyugszik. Sírkövén ez áll: „Egy lángot adok, ápold, add tovább.”
Istenarc (részlet)
Egy istenarc van eltemetve bennem,
Tán lét-előtti létem emlék-képe!
Fölibe ezer réteg tornyosul,
De érzem ezer rétegen alul,
Csak nem tudom, mikép került a mélybe.
[…]
Egy istenarc van eltemetve bennem,
A rárakódott világ-szenny alatt.
A rámrakódott világ-szenny alól,
Kihűlt csillagok hamuja alól
Akarom kibányászni magamat.
Egy istenarc van eltemetve bennem,
S most ásót, kapát, csákányt ragadok,
Testvéreim, jertek, segítsetek,
Egy kapavágást ti is tegyetek,
Mert az az arc igazán én vagyok.
[…]

November
7.	60 éve hunyt el Gérecz Attila (1929–1956) költő, az 1956-os forradalom és szabadságharc hősi halottja. Versenyszerűen sportolt, és 1949-ben már a magyar öttusa-válogatott kerettagja volt. Összeesküvés vádjával 1950. december 8-án letartóztatták, és 15 év fegyházra ítélték. A váci börtönbe vitték, ahol a verselés mellett német, angol és francia költők verseit is fordította. Valóságos irodalmi kör szerveződött a börtönben, amely a börtönkápolna előtti füves parkról kapta a Füveskert-csoport nevet: Kárpáti Kamil, Béri Géza, Tóth Bálint, Szathmáry György, Tollas Tibor, Péterfy Vilmos, Márkus László, Hámory Jenő. Beszélgettek, WC-papírra írt verseiket olvasták fel egymásnak. Később műveiket a nyugaton megjelent Füveskert-antológiában adták közre. Szabadságharcosként november 4-étől részt vett az utcai harcokban. A Rókus kórháznál két szovjet tankot kilőtt, de egy harmadik T–34-es gépfegyversorozatából halálos lövés érte. A költő földi maradványainak végső nyughelye a Kerepesi temető 21-es parcellája. Verseit 1957-től Nyugaton a Nemzetőr című folyóirat publikálta. Magyarországon 1991-ben jelent meg először verseskötete Gérecz Attila, a költő – 1956 mártírja címmel, a Stádium kiadónál, melyet 1995-ben a Füveskert, 2000-ben pedig a Sorsod művészete című követett. Gérecz Attila börtönben írt kézirata alapján 2000-ben, 2001-ben és 2006-ban jelent meg a teljes életművet felölelő, Így bocskorosan című kötet, a Kráter kiadó gondozásában.
Így bocskorosan
Így bocskorosan úgy-e megnevettek,
hogy márványt törni hegynek indulok?
A számon pimasz mosolygás a jelszó,
füttyöm csibészes: én is feljutok! 
Nincs tömött zsákom s hegymászó botom,
segítő kezet tán egy társ sem ad,
de vihart-oldó déli szél kölyök-
fejemre borzol lágy barackokat!
s a hegytetőn majd minden mezt lehántva,
én is kacagva szélnek öltözök,
karjukra fűznek mind a fénynyalábok,
s eltáncolunk a fejetek fölött!
Így bocskorosan úgy-e megnevettek,
hogy márványt törni hegynek indulok?
A számon pimasz mosolygás a jelszó,
füttyöm csibészes: én is feljutok! 
(Vác, 1954. május)
11.	225 éve született Katona József (1791–1830) főügyész, drámaíró, a magyar drámairodalom kiemelkedő alakja. 1811-től bekapcsolódott a Második Pesti Magyar Játékszíni Társaság munkájába. Műkedvelő színészként darabokat fordított, dramatizált Békési József álnéven, de színpadon is fellépett, sőt rendező is volt négy hónapig. Az akkor még szegény műsort öt év alatt (1811 és ’15 között) huszonkét, részben eredeti, részben többé-kevésbé átdolgozott drámával gazdagította. 1814-ben az Erdélyi Múzeum című folyóirat pályázatot hirdetett a kolozsvári Nemzeti Színház megnyitásakor előadandó történeti drámára. A pályázatra beküldte a Bánk bánt, de az eredményhirdetéskor Katona művét meg sem említették. A Bánk bán második, végleges változata 1819-re készült el, nyomtatásban egy évvel később, 1820-ban jelent meg. Ekkor írta híres röpiratát is: Mi az oka annak, hogy Magyarországban a játékszíni költőmesterség lábra nem tud kapni? Az írásban közölt tények: az állandó kőszínház, nemzeti öntudat hiánya, a könyvformában való megjelenés nehézségei, a cenzúra működése. A Bánk bán ősbemutatójára csak halála után, 1833-ban került sor, Kassán. A harmincas években Kolozsvárott, Budán, Debrecenben tűnt fel műsoron, majd 1839. március 23-án játszották a Nemzeti Színházban. 1845-től kezdve szerepelt e színház műsorán évenként többször is, az abszolutizmus idején eltiltották, hogy azután 1858. március 10-én végre megkezdhesse diadalmainak azóta szakadatlan útját. A mű jelentőségét az is mutatja, hogy 1848. március 15-én a Nemzeti Színház díszműsorán ez a mű szerepelt (bár végül a forradalom egyéb eseményei miatt valószínűleg elmaradt az előadás). 1861-ben Erkel Ferenc dolgozta fel operává Egressy Béni szövegkönyve alapján.
13.	A Magyar Nyelv Napja. 2011-ben az Országgyűlés döntött ünnepléséről. 1844-ben ezen a napon fogadták el a magyart államnyelvvé tevő, a magyar nyelv és nemzetiségről szóló 1844. évi II. törvényt. Az emléknap a közfigyelmet igyekszik ráirányítani a magyar nép szellemi-kulturális öröksége és nemzeti identitása alapját jelentő magyar nyelvre. 
19.	125 éve hunyt el Csíksomlyói Csiky Gergely (1842–1891) drámaíró, műfordító, Fiatal paptanárként először az egyházi irodalom terén kezdett működni, és 1870-ben a Csanád című egyházmegyei lapnak lett munkatársa. Az írói világot Jóslat című színművével lepte meg, amellyel 1875-ben a Magyar Tudományos Akadémia 100 aranyos Teleki-pályadíját megnyerte. Janus című színműve, A magusz című egyfelvonásos tragédiája, az Ellenállhatatlan című drámája, a Bizalmatlan című négyfelvonásos verses vígjátéka nagy sikert ért el. Később a színiiskolának lett a tanára és drámabíráló a Nemzeti Színháznál. 1878 végén püspöki engedéllyel a fővárosba költözött, és minden idejét az irodalomnak szentelte; feltűnő szorgalommal dolgozott a hírlapokba, fordított a Nemzeti Színház és a Kisfaludy Társaság számára. 1879-ben írta nagy hatású társadalmi drámáját, A proletárokat, amelyet a Nemzeti Színház 1880-ban mutatott be. Ugyanebben az évben kilépett az egyházi rendből, majd áttért az evangélikus vallásra, és megnősült. Róla nevezték el a kaposvári Csiky Gergely Színházat és a temesvári Csiky Gergely Állami Magyar Színházat.
21. 	100 éve született Csorba Győző (1916–1995) költő, műfordító. Életműve hatalmas napló, gyakran minden áttétel nélkül elmondott események sorozata, számadás egy élet és egy életmű értelméről, és számadás barátokról, társakról, valamint a magányról, a szerelemről és a természetről. Nyelvtani és verstani újításaiban időnként nemzedéktársára, Weöres Sándorra is hatott. Szerepet játszott Janus Pannonius jelentőségének elismertetésében. A középkori és modern európai lírát egyaránt fordító költő – többek között – Goethe és Brecht kiemelkedő tolmácsolója. Költői és műfordítói munkássága mellett jelentős irodalomszervezői tevékenységet folytatott, mint a Sorsunk, majd a Jelenkor című folyóiratok szerkesztője, utóbbinak haláláig főmunkatársa.
Változás
Mint vak, ki idegen utcába téved,
s ijedten érzi, hogy a megszokott jelek
nem őrzik botja végén az ismerős vidéket,
s megáll, elönti szívét váratlan rettenet:
így jártam én is. – A gonosz magányban
mely otthon nélküled nagynéha rámszakadt,
a tárgyak rendületlen sűrűjén megtaláltam
hozzád a drága ösvényt, – szívem mélyén szaladt.
Másarcú emberek, házak, völgyek, hegyek
közé jutottam, s lassan, észrevétlen
új ország nőtt belém a hanyatló régire.
S ha indulnék feléd, riadtan ébredek
magamra: hol vagyok, milyen vidéken?
Csak hallgatok szivembe, s nincs semmi jóhire.
27.	10 éve hunyt el Határ Győző született Hack Viktor (1914–2006) építész, író, költő, műfordító, filozófus. 1957–76 között a BBC magyar adásának munkatársa volt, huszonöt éven át angol diplomatákat tanított magyarra a brit külügyminisztérium megbízásából. „»Határ-ember« ő a szó szoros értelmében: »hidat épít« földi-érzéki és magaslati-szellemi valóságszféráink között, felmutatva a kettő szerves egymásba-épülését, dialektikus összetartozását. Ezekről a »határokról« szól valójában egész életünk: ha nem érzékeljük az átjárhatóságot a két szféra között, vagy alámerülünk az anyagi világ sötét labirintusába, vagy »elszállunk« az elvont szellemiség léggömbjébe kapaszkodva. A modern élet e kétféle – látszatra ellentétes, valójában nagyon is összefüggő – csapdája torzulással fenyeget mindenkit, akiben az egészséges »tényérzés« nem működik – hangoztatja ifjúkora óta a szerző (voltaképpen már erről szólt első filozófus-regénye, a Csodák országa Hátsó-Eurázia is).” (G. Komoróczy Emőke: Határ Győző életműve) 
Hazátlanul (részlet)
míg éltem, az Óhazának nem volt számomra ideje
mostmár nekem nincs többé az Óhaza számára időm: nemsokára minden tengeren túl – egyesülhetek a teljes hazátlanokkal
megtettem-e mindent érted, Tengertelen Sziget odaát Európában, értetek: megtettem-e? Mert aki rosszul szeretett: gyűlölt; de aki jól gyűlölt: szeretett; szerettelek-e azzal a szentágostoni gyűlölettel, aminek elvakult szigora az öncsonkításig mehet – megcsonkultam-e érted, miattad odaát Európában?

December
    2. 25 éve hunyt el Tatay Sándor (1910–1991) író. Az 1930-as évektől jelentek meg írásai a pécsi Sorsunkban, 1944-től Badacsonyban élt. Az írást 1954-től tekintette fő hivatásának. Az egyik legismertebb könyve a Kinizsi Pál című regény volt, amellyel elismert író lett. 
1 éve hunyt el Juhász Ferenc (1928–2015) költő, szerkesztő. A népies realizmus friss szavú dalosaként kezdte a pályát, majd – szembenézve az ötvenes évek elejének kiélezett társadalmi-művészi ellentmondásaival – nagyszabású szemléleti-poétikai forradalmat hajtott végre Nagy Lászlóval együtt. Az eredmény a látomásos-szimbolikus-mítoszi verstípus és költészet. Életműve mennyiségére nézve is igen terjedelmes, s egyetlen műben is kedveli a nagy formát. Költészetét az egyetemesség és kozmikus látás jellemzi.
Babonák napja, csütörtök: amikor a legnehezebb (részlet)
A harmadik napon a legnehezebb, a harmadikon.
Ácsorgok mélázva e kő-villany-szigeten:
az Oktogonon.
Csütörtök este van.
Nem átkozom magam.
Nem siratom.
Kék, sárga, zöld, piros eső zuhog,
Lábamnál olaj-szivárvány-patakok
és föltorlódott esőhólyagok.
Mint mozgékony-bőrű kaméleonok
agyag-csipkekorsó szeme forog
a nyüzsgő buborék-állatok
vízhártya-szeme.
Csillámbársony-bőrük gyűrődik, mozog,
színét cseréli szín után.
Egymáson másznak a piros-taréjú eső-gyíkok.
Ez a tér a virágzó kő-magány
Galapagos-szigete.
Magam vagyok.
A tér, mint kivilágított óriáskerék forog,
hajói: taxik, autóbuszok, villamosok,
ablakai: a kirakatok,
ringyói: a födetlen ivarszervű gladióluszok.
Kék, sárga, zöld, piros eső zuhog.
Kiáltoznak az újságárusok.
Hallgatnak a virágárusok.
[…]
16.	25 éve hunyt el Vas István (1910–1991) költő, író, műfordító. 1926-ban Kassák Lajos lapja, a Dokumentum munkatársa volt, 1933-ban verseit kezdte közölni a Nyugat, később a Válasz is. 1929–1939 között különböző budapesti cégeknél dolgozott, míg a zsidótörvények miatt el nem bocsátották. 1944–1945-ben Ottlik Géza és Szántó Piroska bújtatta. 1946-ban a Révai Kiadó lektora lett. 1949–1953 között nem publikálhatott, ekkor műfordításaiból élt. 1951-ben feleségül vette Szántó Piroska festőművészt. 1956–1971 között az Európa Könyvkiadó lektoraként dolgozott.
Pesti elégia
Micsoda város! Mocsokkal vastagon loccsan a sár.
A gyász bíborát latyakkal igyekszik befedni február.
Az ólmos esővel szüntelen szaporodva szemét szitál. […]

A Körút sebeit mint rossz hadivatta borítja a köd.
A Royal, az Emke még fekete, üszkös – már nem füstölög.
A New York új villanya vibrál a tátogó romok között. […]

Emlékszik fényeire még egymásra villanó szemünk –
Ugye, szegény barátaim, mi mindenre emlékezünk?
A Város kihagyó kőszive együtt dobog velünk.

Mert nem a kövei teszik, traverzei, falai,
Ha százszor leromboltatik, megmarad annak, ami:
Meg tudta örök életét a Haláltól váltani. […]

Kihúnyt már minden villany és dereng a ködben a hit:
Tudom, valahogy, valahol majd beszámíttatik,
Hogy itt éltem és egyszer sem akartam élni máshol, csak itt. (1956)
    21. 150 éve született Tömörkény István (1866–1917) író, újságíró, néprajzkutató, régész, múzeum- és könyvtárigazgató. Pályáját gyógyszerészként kezdte, majd a Szegedi Naplónál dolgozott újságíróként. A Somogyi-Könyvtár és Városi Múzeum intézményének 1904-től lett igazgatója, összegyűjtötte a parasztság néprajzi értékeit, nyelvjárását. Tömörkény írói munkásságát radikális és következetes ideológiamentesség jellemzi, a naturalizmus eszközeivel dolgozik, az általa kiválasztott világ embereit életmódjuk, gondolkodásuk, nyelvük egységében ábrázolja, kis történetek, esetrajzok, alkalmi észleletek végtelen sorában. 
    22. 10 éve hunyt el Lázár Ervin (1936–2006) író, elbeszélő, meseíró. A Tolna megyei Alsó-Rácegrespusztán nevelkedett. 1959-től újságíróként dolgozott, 1971-től 1989-ig szabadfoglalkozású író, majd több konzervatív lap munkatársa. A leginkább meséiről ismert író első novellája a Jelenkorban jelent meg 1958-ban. Írásaihoz az inspirációt javarészt gyermekkorából merítette. Szövegeit gyakran feldolgozták színházi, filmes adaptációk és rádiójátékok formájában, illetve ő maga is írt hangjátékokat. Műveinek nyelvezete egyéni és játékos, meséi a gyermekek és a felnőttek körében is népszerűek. Az 1964-ben megjelent A kisfiú meg az oroszlánok című kötetét Réber László illusztrálta, aki ekkortól kezdve az íróval rendszeresen együttműködött. Egyetlen regénye az 1971-es A fehér tigris. Meseregényéért, az 1979-es Berzsián és Didekiért 1982-ben nemzetközi Andersen-diplomával tüntették ki. Ó be szép az élet, s minden más madár című hangjátéka elnyerte szerzőjének a Magyar Rádió 1986. évi kishangjáték-pályázatának első díját.

2017
Január
19.	20 éve hunyt el Bertha Bulcsu (1935–1997) író, publicista, „Élményanyaga a dunántúli, balatonmelléki falvak és az épülő gyárak világához kötődik.” (Rónay György) Első publikált írása a Jégnovella, amellyel azonnal kivívta az olvasóközönség és az irodalmi közvélemény figyelmét. 1962-ben jelenik meg első novelláskötete, a Lányok a napfényben, melynek központi témája a munka, hősei hétköznapi munkások. Későbbi alkotói korszakában a regény válik meghatározóvá. „Regényei aktuális eseményekhez, történeti évfordulókhoz, időszerű társadalmi problémákhoz tapadnak. Az írót közéleti érdeklődése, újságírói élményei is e kérdések felé vonzzák.” (Tüskés Tibor) 1965-ben jelenik meg első regénye, a Füstkutyák, amely egy község történetét írja le a termelőszövetkezetek egyesítése idején. Három interjúkötetet is írt: Meztelen a király, Írók műhelyében és Délutáni beszélgetések címmel. Ezekben volt újságíró-szerkesztő kollégáit és a magyar irodalom kiemelkedő alkotóit mutatja be. Három nagyjátékfilm forgatókönyvét is jegyzi. Tévéjátékokat és hangjátékokat is írt. 

Február
22.	10 éve hunyt el Lengyel Balázs (1918–2007) műkritikus, író, 1963–1981-ig a Móra Kiadó, 1976 és 1991 között a Móra Diákkönyvtár sorozat szerkesztője. Esszéin, tanulmányain kívül ifjúsági regényeket írt. Többek között neki köszönhetjük Oscar Wilde A boldog herceg című meséjének műfordítását.
28.	A Kalevala Napja – a finn nép ünnepe. Elias Lönnrot néprajztudós 1835. február 28-án tette közzé az első Kalevala-kötethez írt előszavát. Az eposz jelentős hatással volt a finn kultúrára és a világirodalomra egyaránt. Teljes magyar fordítását 1909-ben Vikár Béla készítette el.

Március
2.	200 éve született Arany János (1817–1882) költő, tanár, a Kisfaludy Társaság igazgatója, a Magyar Tudományos Akadémia főtitkára, a magyar irodalom egyik legismertebb és legjelentősebb alakja. Irodalmi pályafutása 1845-ben Az elveszett alkotmány című szatirikus eposszal indult, de igazán ismertté az 1846-ban készült elbeszélő költeménye, a Toldi tette. Pályakezdésének ideje az 1845–1849 közötti időszak. A következő a szabadságharc utáni költészete (1849–1866), és a pályafutása vége az Őszikék-korszak (1877–1880). Nevezték a ballada Shakespeare-jének és szalontai nótáriusnak, ám szülővárosában a „hallgati ember” titulussal is illették. 
„A zsenialitás úgy viszonylik az érettséghez, mint fiú az atyához. Ha Petőfi a fiú, Arany János az atya. A lángészben mindig van valami látványos, hangsúlyozottan személyes. Az atya érettsége: lemondás minden hangsúlyról, meghaladása mindennek, ami még személyes.”(Pilinszky János) 
„Mint törékeny gyerek, mindig is az öregekhez húzódtam. Azokhoz, akiknek volt ereje megöregedni. Az érett Aranyhoz s a meghasonlott Vörösmartyhoz. Ahhoz a merészséghez, amely lángész létére még a zsenialitásról is hajlandó lemondani. Miként a „visszahúzódó” Atyaisten adta át a Fiúnak a teremtést.” (Pilinszky János)
„Nyilvánvaló, hogy legpontosabb képírónkhoz, legnagyobb szövegszobrászunkhoz, Arany Jánoshoz mindnyájan iskolába járhatunk. Jártunk is; szájtátva bámuljuk félelmetesen biztos szemét és kezét. Képei sorából (amelyek álmainkban is föl-fölmerülnek, vagy autóbusz-megállónál motyogjuk el valamelyiket, azt például: „mint ki éjjel vízbe gázol, s minden lépést óva tesz”, vagy azt: „milliom kis naptól ragyogott a mező”, vagy azt: „de bosszúsan tiltja hátrább könyökének mozdulatja”, vagy azt: „ahol legszebb virág a mályvarúzsa, köténybe rejti kis bokrát a Múzsa”)” (Nemes Nagy Ágnes)
Balla Zsófia: Arany dal
Nem vagyok én már itt, sem ott még,
drága barátom!
Ez csupán epilóg: túléltem
rég a halálom.
Túlfutottam életem – hírét
merre találom.
Versen függök. Ég fele hull a
pók a fonálon.
15.	A Magyar Sajtó Napja. 1990 óta ezt a napot ünnepeljük a sajtó napjaként, mivel 1848-ban ezen a napon nyomtatták a magyar sajtó első szabad termékeit, a Tizenkét pontot és a Nemzeti dalt. 
21. 	A Költészet Világnapja. Az ünnepnapot az UNESCO támogatásával hozták létre azzal a céllal, hogy a költészet eszközeivel támogassák a nyelvi különbségeket, esélyt adva a kis nyelvek fejlődésének.
27.	Színházi Világnap. A Nemzetközi Színházi Intézet ajánlatára 1978-tól a világ valamennyi országában köszöntik e napot: egy kiemelkedő művész fogalmazza meg világnapi üzenetét, amelyet fölolvasnak a világ színházaiban. A színházi világnap célja, hogy felhívja a figyelmet a színházművészet – és tágabb értelemben a kultúra – fontosságára, tisztelegjen a színészek, a színházi dolgozók előtt, kérje a közönség szeretetét és támogatását. 
31.	1 éve hunyt el Kertész Imre (1929–2016) író, műfordító. Önéletrajzi ihletésű, a holokausztról és az önkényuralomról szóló műveiért 2002-ben irodalmi Nobel-díjjal tüntették ki. 
„A legnagyobb problémát persze az első regényem okozta, a Sorstalanság, ahol azzal kellett szembesülnöm, hogy sokan megírták már, amelyek között nagyon sok rossz változat volt, és egy-két jó. De a lényeg az volt, hogy nem szabad azonosulni. Jól kellett ismerni a nyelv határait. Nagyon világosan kellett tudni azt, hogy az, aki itten beszél, nem egy valódi hús-vér, hanem egy regényfigura, akinek nyelve van. Tehát csak nyelv és semmi más. És ez az a törvény, amely fegyelemben tart, és amelyet átlépve idegen szövegek keletkeznek. Ez jó és világos kontroll, csak nehéz. Úgyhogy a Sorstalanság megírása közben néha évek teltek el két fejezet között. Nem tudtam beilleszkedni abba a stílusba. Mondom, az elsődleges az, hogy aki beszél, az irodalmi figura, az csak egy nyelv, nem hús-vér valóság. És ahogy hús-vér valósággá próbáljuk tenni, elfuserálódik az egész.” (Kertész Imre)
 „Gyereket választottam "hősül", mert a gyerek nagyon jó paradigmája a náci totalitarizmus dinamikájába belevetett embernek: ott a felnőttek tudata is infantilis tudattá fokozódik le, részben az érett ésszel követhetetlen események súlyánál fogva, részben pedig az ember anyagszerű kezelése által, amelyben szükségképpen felőrlődik mindaz a védekezési erő és lehetőség, amelyhez egy polgári neveltetésben részesült ember hozzászokott. Ebben az infantilis tudatban nincsenek primér morális elvek: csak a tapasztalat van jelen, és az üres fogalmak, amelyeket egy gyerek az iskolában, a szülői házban megkap. Regényem a tizenkét fokú zene kompozíciós elvét követi. Atonális regény. […] Egy regényben a tonalitás nem egyéb, mint a társadalomban abszolút érvényes erkölcsi konszenzus. Pont ezt az erkölcsi konszenzust sodorta el Auschwitz. Úgyhogy olyan regényt írtam, amelyben az erkölcsi fogalmak nyelvkritikai viszonylatba kerülnek, és a szemünk előtt mondanak csődöt. [...] tizenhárom évig tartott, amíg a regény első gondolatától a regény utolsó mondatáig értem; de természetesen tizenhárom éven keresztül nem állandóan csak a Sorstalanságot írtam. Elsősorban is tudnom kellett, hogy miről akarok írni, mit akarok írni, föl kellett derítenem a saját tehetségemet, föl kellett dolgoznom az élményeimet, ki kellett alakítanom a víziómat az egész történelmi háttérről. Tapasztalnom kellett, majd el kellett képzelnem ennek a két apokaliptikus embertípusnak, a rettenet előidézőjének és a borzalom elszenvedőjének a karakterét. Nyelvet kellett teremtenem mindehhez, el kellett döntenem, hogyan kezelem az elbeszélésben az időt. ’73-ban készült el, ´60-ban határoztam el, hogy megírom, 31 éves voltam." (Kertész Imre)

Április
2.	A Gyermekkönyvek Nemzetközi Napját 1967 óta tartják világszerte Hans Christian Andersen dán meseíró születésnapján. A Gyermekkönyvek Nemzetközi Tanácsa (IBBY) által szervezett ünnep célja, hogy a gyermekekkel megszerettessék az olvasást, a könyveket. Minden évben más-más ország vállalja az eseménysorozat szponzorálását, nevezetesen az adott ország megfogalmazza a nap jelmondatát, felkér egy neves írót, hogy ez alkalomból küldjön üzenetet a világ gyermekeinek, s egy képzőművészt, hogy tervezzen plakátot. 2001-ben Magyarország szervezte a központi rendezvényeket.
7.	25 éve hunyt el Tűz Tamás, született Makkó Lajos (1916–1992) költő, író, katolikus pap. Az 1956-os forradalom után Nyugatra távozott, ahol a magyarság érdekében tevékenykedett papként, költőként, irodalomszervezőként. 1966-ban kezdeményezésére jött létre az Amerikai Magyar Írók csoportja. Számos kötete jelent meg az emigrációban. Magyarországon az 1970-es évektől közölték verseit különböző folyóiratok. 1987-ben adtak ki válogatást költeményeiből (Hét sóhaj a hegyen, 1987). A kanadai Hamiltonban hunyt el; hamvait hazahozták, Győrben helyezték örök nyugalomra. 
11.	A Költészet Napját József Attila születésnapjára emlékezve 1964 óta ünnepeljük ezen a napon. Irodalmi estekkel, könyvbemutatókkal, költőtalálkozókkal, képzőművészeti kiállításokkal tisztelgünk a magyar líra előtt.
23. A Könyv Napja; Szerzői Jogok Napja. 1995-ben az UNESCO ezt a napot katalán javaslatra nyilvánította ünnepnek, annak emlékére, hogy április 23-án halt meg William Shakespeare és Miguel de Cervantes. A nap célja, hogy felfedezzük az olvasás szépségét, és ösztönözzük egymást a könyvek forgatására.

Május
26. 	15 éve hunyt el Orbán Ottó (1936–2002) költő, esszéíró, műfordító. Csodagyerekként indult, majd poeta doctus lett, aki sokféle hagyományt épített együvé az újholdas tárgyiasságtól a látomásos mitikusságon át az amerikai beatköltészetig. Hagyomány és újítás határmezsgyéjén áll egész pályáján, s ez jellemző szemléletére, irodalomfelfogására, poétikájára is. Kénytelenségből is otthonosan érzi magát a kevertségben, amely az egész 20. század sajátossága. Történelemszemlélete egyre komorabbá vált, a fejlődés helyett a körforgást tételezi, lírája az örök értelmetlenséget és az újrakezdés örök varázsát szikráztatja össze. Ádám lelkesültsége és Lucifer iróniája egyszerre az övé. Legismertebb versei: Szegénynek lenni; Arany János a Múzeumkertben; Költő a hetvenes években; A XX. század költői; A magyar népdalhoz.
A XX. század költői 
Kidöglik alólam a vers Richard alól a ló 
Letűnik a színről egy generáció 
a nemzedékem Viszi vereségeit 
rögeszméjét hogy ő majd igenis segít 
a századokon át nem gyógyuló bajon 
mert ő a képzelet és a forradalom 
pedig csak seggencsúszás önbíztatás mánia 
Egyikünkbôl sem lett isten fia 
csak irodalmi sztár vagy népvezér 
Bár közben ahogy szokás folyt a vér 
És viharfelhők villámlás véreres ég 
Kívül-belül füstölgő vereség 
Mi csillog mégis itt Miféle szerelem 
lidérces szelleme játszik velem 
hogy a rám maradt beszédes csodát 
épségben sértetlenül adjam át 
Csak tudnám nyöszörgök kinek-minek 
A senkinek súgja a senmminek 
Mert ez nem egy az eszközök közül 
ezen fény szikrázik ezen köd ül 
mint hegy csúcsán Ez él Ez az hogy élsz 
Egy porcikájában a végtelen egész 
és egyikükre sincs meggyőző magyarázat 
Elbukik föltámad megalázkodva lázad 
majd végigver mindent mint a tavasz zöld ostora 
a tetszhalott ágat Ne add föl Ne add föl soha 

Június
25.	 A Karinthy-gyűrű átadása. A Karinthy-gyűrűt 1975 óta minden évben Karinthy Frigyes születésének évfordulóján osztják ki a Rádiókabaré kiemelkedő teljesítményt nyújtó szerzőinek, előadóinak. Alapítója és adományozója a Magyar Rádió elnöke.



2016
Augusztus
16.	25 éve, 1991-ben ezen a napon kezdődött Szent János Pál pápa első magyarországi látogatása. A lengyel pápa 5 napig tartó programja során szabadtéri szentmisét mondott Esztergomban, Máriapócson, Pécsett, Szombathelyen és Budapesten, illetve ökumenikus istentiszteleten vett részt Debrecenben. A budapesti Hősök terén mondott miséjén mintegy kétszázezren vettek részt.
17.	100 éve, 1916-ban Románia és az antant képviselői megkötötték a bukaresti szerződést. Az egyezmény szerint Románia a hadba lépésért cserébe megkapja Bukovinát, Erdélyt, a Bánságot és a Tiszántúl nagy részét, feltéve, hogy nem köt különbékét a központi hatalmakkal. A szerződés alapján 10 nappal később Románia megtámadta az Osztrák-Magyar Monarchiát.
19.	325 éve, 1691-ben, a szalánkeméni csatában a Bádeni Lajos által vezetett császári sereg nagy győzelmet aratott Köprülü Musztafa török nagyvezír számbeli fölényben levő csapatai fölött. „Az évszázad legvéresebb csatájának” tartott ütközetben lelte halálát Zrínyi Miklós költő és hadvezér egyetlen fia, Zrínyi Ádám és a török nagyvezír is.
29.	475 éve, 1541-ben, pontosan 15 évvel a mohácsi vereség után, a törökök csellel elfoglalták Buda várát, ezzel az ország három részre szakadt.

Szeptember
1. 	450 éve, 1566-ban kéthavi ostrom után feladta a török haderőnek Gyula várát a Kerecsényi László által vezetett védősereg, de a szabad elvonulást ígérő törökök nagy részüket lemészárolták.
6.	450 éve hunyt el Szigetvár ostroma közben I. Szulejmán (uralkodott 1520–1566), akit a Nagy, illetve a Törvényhozó melléknévvel tisztelt meg a történetírás. Uralkodása jelentette az Oszmán Birodalom hatalmának csúcspontját. Meghódította többek között Irakot, Magyarország egy részét és kiterjesztette befolyását a Földközi-tenger jelentős részére is. Magyarországi hadjáratai során 1521-ben elfoglalta Nándorfehérvárt, 1526-ban Mohácsnál döntő csapást mért a magyar hadseregre, 1541-ben pedig Budát is elfoglalta. Bécs ellen indított hadjáratai (1529-ben, illetve 1532-ben) sikertelenül záródtak. 1996-ban emlékére szobrot állítottak a szigetvári Török-Magyar Barátság Parkban.
7.	450 éve hunyt el Zrínyi Miklós (1508 körül–1566) a szigetvári hős, Zrínyi Miklós a költő és hadvezér dédapja. Az 1526-os kettős királyválasztás idején Ferdinánd pártjára állt és mindvégig ott is maradt. Részt vett Bécs 1529-es védelmében, Pest 1542-es ostromában és számos végvidéki ütközetből került ki győztesen. Frangepán Katalinnal kötött házassága, királyi adományok és erőszakos birtokfoglalások nyomán óriási, horvátországi, muraközi és dunántúli birtokok urává vált. 1542 és 1557 között horvát bán, majd haláláig tárnokmester, 1563-tól egyúttal dunántúli főkapitány. 1561-ben lett Szigetvár kapitánya, amelyet haláláig védelmezett. A vár 1566. augusztus elején kezdődő ostromára mind katonailag, mind lelkileg felkészült. Az év tavaszán így nyilatkozott Nádasdy Tamás nádor özvegyének: „Mindnyájan bezárkózva megfogadjuk, hogy a kereszténységnek s ezen édes és végtelenül elpusztult hazának (...), ha a sors úgy hozza, fejünk vesztésével is kívánunk szolgálni.” Az általa vezetett horvát-magyar védősereg az egy hónapig tartó ostrom során súlyos veszteséget okozott a szultáni haderőnek. Az ostrom utolsó napján a védők kirohanása és a várban őrzött lőpor felrobbantása is több ezer török életét követelte. Elszántságáról képet ad néhány nappal halála előtt írt levele is, amelyet török fogságban hitt György fiához intézett válaszként arra, hogy fia nevében a török nagyvezír a vár feladására bíztatta: „Szemem fénye, szívem vére, kedves fiam...! Amit írtál tudomásul vettem és mindent megértettem. Te tudod azonban, hogy a mi családunk a bátorság szilárd talaján áll, s nekünk nem illik beszélni senkinek sem gyengeségről és tehetetlenségről, mert az gyávaság lenne tőlünk. Ilyen élet nekem nem kell! Amíg élek, a pasa a várat nem kaphatja meg tőlem!”
10.	300 éve hunyt el Pápai Páriz Ferenc (1649–1716) az első magyar nyelvű orvosi könyv (Pax corporis), illetve az első Magyarországon nyomtatásban megjelent címertan (Ars heraldica) és protestáns egyháztörténet (Rudus redivivum) szerzője.
11.	275 éve, 1741-ben a pozsonyi országgyűlésen Mária Terézia segélykérő beszéde nyomán a magyar rendek „Vitam et sanguinem pro rege nostro!” [Életünket és vérünket királyunkért!] felkiáltással kifejezték, hogy támogatni fogják a királynőt a Habsburg Birodalomra törő ellenséges seregekkel szemben.
15.	75 éve született Albert Flórián (1941–2011) az egyetlen aranylabdás magyar labdarugó.
20.	20 éve hunyt el Erdős Pál (1913–1996) a 20. század egyik legkiemelkedőbb matematikusa. Legfontosabb eredményeit a számelmélet, a kombinatorika, a halmazelmélet, a valószínűségszámítás és az analízis területein érte el. A matematika iránt nem érdeklődőket ironikusan lényegtelen lénynek nevezte.
21.	225 éve született Széchenyi István (1791–1860) politikus, író, „a legnagyobb magyar”. A napóleoni háborúban katonai tehetségével tűnt ki, majd figyelme a politika és a gazdaság felé fordult. 1825-ös felajánlása nagyban hozzájárult a Magyar Tudományos Akadémia megalapításához. Hitel című művével a reformkor egyik elindítója, Magyarország polgári átalakulásának kiemelkedő alakja. Nevéhez olyan kezdeményezések fűződnek, mint a kaszinó megalapítása, a Duna és a Tisza szabályozása, a gőzhajózás fejlesztése és a Lánchíd építése. 1848-ban a Batthyány-kormány közlekedési minisztere, de a szabadságharc kitörésekor betegsége miatt visszavonult a közszerepléstől. A világ című művében írta: „Merjünk nagyok lenni, s valóban nem oly nehéz, de legyünk egyszersmind bölcsek is.”
28.	400 éve, 1616-ban nevezte ki a pápa Pázmány Pétert (1570–1637) esztergomi érsekké.

Október
3.	200 éve született Haynald Lajos (1816–1891) kalocsai érsek, bíboros, az I. vatikáni zsinat egyik kiemelkedő alakja, mecénás, a korabeli magyar botanika meghatározó személyisége. Pályája esztergomi egyházmegyés papként indult. 1849-ben irodaigazgatóként nem hirdette ki a Függetlenségi nyilatkozatot, ezért átmenetileg el kellett hagynia hivatalát. 1852-től erdélyi megyéspüspök, de Erdély és Magyarország uniójának támogatása miatt 1863-ban a bécsi udvar lemondatta. 1865-től érsekként a Római Kúriában szolgált. 1867-ben, a kiegyezésnek köszönhetően nevezték ki kalocsai érseknek. Aktívan részt vett a kor politikai életében, gyakran közvetített a kormány és a püspöki kar között. Az első vatikáni zsinaton a pápai tévedhetetlenség kimondásával szemben álló csoport egyik vezéregyénisége, de a dogmát kihirdette egyházmegyéjében. Érsekként különösen nagy gondot fordított a katolikus oktatás fejlesztésére. Bőkezűen támogatta a tudományos kutatásokat is. Kalocsán csillagászati obszervatóriumot alapított. Kiemelkedően gazdag növénygyűjteményt és botanikai szakkönyvtárat hozott létre, amelyet végrendeletében a Nemzeti Múzeumra hagyott. 
4.	150 éve született Bárczy István (1866–1943) jogász, politikus, 1906 és 1917 között Budapest polgármestere, a modern főváros egyik megteremtője, 1919-ben a Huszár-kormány igazságügy-minisztere.
6.	Az Aradi Vértanúk Emléknapja, mivel 1849-ben ezen a napon végeztek ki Aradon 13 honvéd főtisztet: Lázár Vilmost, gróf Dessewffy Arisztidet, Kiss Ernőt, Schweidel Józsefet, lovag Poeltenberg Ernőt, Török Ignácot, Láhner Györgyöt, Knézich Károlyt, Nagysándor Józsefet, gróf Leiningen-Westerburg Károlyt, Aulich Lajost, Damjanich Jánost, gróf Vécsey Károlyt, valamint Pesten, a mai Szabadság tér helyén álló Újépületben Batthyány Lajos volt miniszterelnököt.
9.	350 éve született Keresztély Ágost (1666–1725) szász herceg, győri püspök (1696–1725), 1707-től egyben esztergomi érsek. Evangélikus fejedelmi családban született, s legkisebb fiúként katonai pályára lépett. 1686-ban részt vett Buda visszafoglalásában. 1689-ben katolizált, majd nem sokkal később papi pályára lépett. A Rákóczi-szabadságharc idején többnyire az országon kívül tartózkodott. 1707-ben birodalmi hercegi címet kapott, amelyet a császár néhány évvel később minden érsekutódára kiterjesztett. (A hercegprímási címet 1951-ig viselhették az esztergomi érsekek.)
12.	300 éve, 1716-ban az utolsó magyarországi török tartomány székhelye, Temesvár megadta magát a Savoyai Jenő által vezetett ostromseregnek.
13.	475 éve hunyt el Werbőczy István (1458 körül–1541) jogtudós, politikus. 1498-tól kezdve a köznemesi párt egyik vezéralakja az országgyűléseken. 1516-tól személynök, majd 1525-ben nádorrá választották, de a bárói párt rövidesen megbuktatta. Mohács után Szapolyai oldalára állt, a király halálakor fia egyik gyámjává tette. Buda török megszállása után a városban maradt a magyarok bírájaként, de nem sokáig viselhette e tisztséget, mert megmérgezték. Nagyhatású munkája a nemesi szokásjogot összefoglaló Tripartitum (Hármaskönyv), amelynek összeállításával 1504-ben bízta meg II. Ulászló. A Tripartitumot elfogadta az 1514-es budai országgyűlés, megerősítette a király, azonban kihirdetése elmaradt, így nem emelkedett törvényerőre. Werbőczy 1517-ben kinyomtatta és szétküldte a megyéknek, ahol a bíróságok alkalmazni kezdték. A mű évszázadokon keresztül meghatározó befolyást gyakorolt, egyes passzusai megérték a második világháborút is.
18.	100 éve, 1916-ban született Simonyi Károly (1916–2001), mérnök, fizikus, az első magyar részecskegyorsító építője, A fizika kultúrtörténete című mű szerzője.
19.	150 éve hunyt el Scitovszky János (1785–1866) hercegprímás, esztergomi érsek. Rozsnyói, majd pécsi püspöksége után 1849-ben nevezték ki esztergomi érsekké. Nemcsak a szabadságharc idején tanúsított magatartásuk miatt veszélybe került püspökök és papok védelmében lépett fel, de próbálta megmenteni az aradi vértanúk életét is. A neoabszolutizmus idején sürgette a kiegyezést Ferenc József és a magyarság között. Ő szentelte föl 1856-ban az esztergomi bazilikát.
23.	10 éve, 2006-ban az 1956-os forradalom kitörésének 50. évfordulóján a rendőrség erőszakkal oszlatta föl a kormányellenes tüntetőket, illetve a Fidesz ünnepi megemlékezésének résztvevőit.
27.	300 éve hunyt el Bethlen Miklós (1642–1716) erdélyi államférfi. Külföldi tanulmányok után rövid ideig Zrínyi Miklós környezetében tökéletesítette katonai nevelését. Erdélybe hazatérve Kemény János, majd Apafi Mihály bizalmi embere lett. Apafi halála után 1690-ben ő fogalmazta meg Bécsben az Erdély önállóságát a Habsburg uralom alatt is biztosító Diploma Leopoldinumot, amelyet sikerült I. Lipóttal is aláíratnia. 1691 és 1704 között erdélyi kancellár. Egy Hollandiában kiadott, Erdély szomorú sorsáról szóló könyve miatt élete végéig bécsi fogságba került, ott írta meg magyar nyelven gyermekeinek szánt Önéletírását, amelyben beszámol Zrínyi Miklós haláláról.

November
9.	75 éve, 1941-ben Budapesten és környékén is bevezették a jobboldali közlekedést. (Az ország többi részén már július 6-án.) Az átállás nem okozott gondot a villamosoknál, ezeknek ugyanis mindkét oldalon volt ajtaja, de a buszok másik oldalán ajtót kellett vágni.
16. 	175 éve született Kossuth Ferenc (1841–1914) Kossuth Lajos idősebbik fia, mérnök, politikus. A szabadságharc leverése után külföldön felnőve tevékeny szerepet vállalt az emigrációs törekvésekben, ő töltötte be az 1859-ben megalakított Magyar Nemzeti Igazgatóság titkári posztját is. Műszaki tanulmányainak befejezése után 1861-től Olaszországban dolgozott, európai hírnevet szerezve a vasút- és hídépítés terén. 1894-ben hazakísérte apja holttestét, majd véglegesen Magyarországra költözött és bekapcsolódott a politikai életbe. 1895-től haláláig országgyűlési képviselő, másfél évtizedig a Függetlenségi és Negyvennyolcas Párt elnöke. 1905-ben a választásokat megnyerő szövetkezett ellenzék vezetője, a második Wekerle-kormány (1906–1910) kereskedelmi minisztere.
17.	10 éve hunyt el Puskás Ferenc (1927–2006), közismert becenevén Puskás Öcsi, olimpiai arany- és világbajnoki ezüstérmes magyar labdarúgó, az aranycsapat kapitánya. 
21.	100 éve hunyt el Ferenc József (uralkodott 1848–1916) magyar király és osztrák császár, a leghosszabb ideig regnáló Habsburg uralkodó. Nevéhez kötődik az aradi vértanúk kivégzése, a kiegyezés és a dualizmus időszaka, valamint az első világháborúba való belépés is. Hosszú uralkodását és családi tragédiáit jól jellemzi, amit a szarajevói merénylet hírére mondott: „Az élet semmitől sem kímélt meg.”
28.	50 éve, 1966-ban kezdődött a Magyar Szocialista Munkáspárt IX. kongresszusa, amelyen elfogadták az „új gazdasági mechanizmus” irányelveit, és eldöntötték 1968. január 1-jétől való bevezetését.
30.	350 éve született Esze Tamás (1666–1708) az egyetlen jobbágyi származású kuruc brigadéros. 1703-ban a tiszaháti felkelés egyik vezetőjeként hívta haza II. Rákóczi Ferencet. Ezredével részt vett az 1704-es nagyszombati és az 1705-ös zsibói csatában, valamint több várostromban. 1708-ban kuruc katonák közötti összetűzés lecsillapítása során vesztette életét.

December
2.	15 éve hunyt el Marx György (1927–2002) fizikus, a leptontöltés megmaradásának felfedezője, tudománytörténeti és ismeretterjesztő művek írója.
6.	275 éve született Ürményi József (1741–1825) országbíró, oktatáspolitikus. Nagy szerepet játszott az 1777-ben kiadott Ratio Educationis kidolgozásában és részt vett a II. Ratio Educationis kidolgozásában is.
100 éve, 1916-ban a központi hatalmak csapatai elfoglalták Bukarestet.
25 éve hunyt el Aczél György (1917–1991) kommunista kultúrpolitikus, a később `három T` (támogatás, tűrés, tiltás) néven elhíresült művelődéspolitikai irányelvek megalkotója.
12.	75 éve, 1941-ben Magyarország hadat üzent az Egyesült Államoknak. Ezzel kapcsolatos a Ciano olasz külügyminiszter 1942-es naplójában feljegyzett anekdota a hadüzenetet átadó miniszter és azt átvevő követ közti párbeszédről: „Magyarország köztársaság? – Nem, királyság. – Eszerint önöknek királyuk van? – „Nem, tengernagyunk van. – Így tehát önöknek van flottájuk? – Nem, egyáltalán nincs tengerünk. – Önöknek tehát követeléseik vannak, nemde? – Igen. – Amerikával szemben? – Nem. – Angliával szemben? – Nem. – Oroszországgal szemben? – Nem. – Hát akkor kikkel szemben vannak meg önöknek ezek a követeléseik? – Romániával szemben. – Így hát hadat fognak üzenni Romániának? – Nem, Uram, mi szövetségesek vagyunk.
23.	125 éve született Bródy Imre (1891–1944) feltaláló, a kriptongázas izzólámpa kifejlesztője. Bár 1944-ben mentességet kapott, inkább követte családját a koncentrációs táborba, a halálba.
25.	75 éve, 1941-ben a Népszava szociáldemokrata újság karácsonyi számában megszólaltatott számos polgári és népi értelmiségit (köztük Bajcsy-Zsilinszky Endrét, Móricz Zsigmondot és Szekfű Gyulát) a nemzeti függetlenség és a demokrácia gondolatkörében.
29.	575 éve, 1541-ben a Ferdinánd követei és Fráter György Gyalu várában egyezséget kötöttek a váradi szerződés végrehajtásáról: amennyiben Ferdinánd visszafoglalja Buda várát, Izabella magyar királyné átadja fia országrészét és a Szent Koronát a szepesi Szapolyai-birtokokért cserébe.
	125 éve született Imrédy Béla (1891–1946) gazdasági szakember, politikus, az 1938-as győri program kidolgozója, 1938 és 1939 között miniszterelnök.
30.	100 éve, 1916-ban koronázták meg a budavári Mátyás-templomban az utolsó magyar királyt, IV. Károlyt (uralkodott 1916–1918)

2017
Január
1.	A Béke Világnapját 1968 óta, VI. Pál pápa kezdeményezésre ünneplik meg minden év első napján.
	5 éve, 2012-ben lépett hatályba az új Alaptörvény. A magyar állam hivatalos elnevezése Magyar Köztársaságról Magyarországra változott.
2.	175 éve született Boldog Meszlényi Zoltán (1892–1951) kánonjogász, esztergomi segédpüspök, a kommunizmus mártírja. Pappá szentelése után az esztergomi érsek környezetében szolgált és kapott egyre fontosabb megbízatásokat. 1931-től kanonok, 1937-től segédpüspök. 1950 júniusában esztergomi káptalani helynökké választották, de az AVH rövidesen Recskre, majd Kistarcsára internálta és ott halt meg. 2009-ben avatták boldoggá.
6.	125 éve hunyt el Lovassy László (1815–1892) jogász. Az 1832–36-os diétán az országgyűlési ifjak egyik vezetője, 1837-ben tíz év börtönre ítélték, amelyből három évet töltött le magánzárkában, kiszabadulása után haláláig magányban élt, sem hivatalt, sem közéleti tevékenységet nem tudott vállalni szellemi és fizikai leépülése miatt.
14.	50 éve hunyt el Kállay Miklós (1887–1967) politikus, 1942 és 1944 között miniszterelnök. Bethlen István bizalmas barátja, 1932 és 1935 között földművelésügyi miniszter. 1935-ben Bethlent követve kilépett a Nemzeti Egység Pártjából és pártonkívüli programmal lett országgyűlési képviselő. 1942-ben Bethlen ajánlására lett miniszterelnök a németekkel való szembefordulás titkos programjával. Ez a politika Kállay-féle hintapolitika vagy Kállay-kettős néven vált közismerté. A német megszállás másnapján Kállay a török követségre menekült. A nyilas időszakban letartóztatták, a mauthauseni, majd dachaui koncentrációs táborba került. A háború után Olaszországban, majd 1953-tól haláláig az Egyesült Államokban élt az emigráció aktív tagjaként.
20.	175 éve született Konkoly-Thege Miklós (1842–1916) csillagász, meteorológus. Az 1870-es években Ógyallán csillagvizsgálót építtetett, amelyet nemzetközi hírű obszervatóriummá bővített. Leginkább a meteorok és üstökösök kutatásában ért el jelentősebb eredményeket. 1890-től 1911-ig a Meteorológia és Földmágnesség Intézet igazgatójaként megszervezte az időjárás-előrejelzés távirati terjesztését. A magyar államnak 1899-ben ajándékba adott csillagvizsgálójának jelentősebb műszereit 1919-ben sikerült Budapestre menekíteni, ezek képezték az alapját a svábhegyi obszervatóriumnak.
23. 	250 éve, 1767-ben Mária Terézia kiadta a jobbágyi szolgáltatásokat maximáló Urbáriumot.

Február
7.	25 éve, 1992-ben írták alá a hollandiai Maastrichtben az Európai Unióról szóló egyezményt. Az egyezmény célul tűzte ki többek között a gazdaságpolitika összehangolását, az egységes pénz megteremtését, a tagállamok közötti határok fokozatos lebontását. A tagországok eltérően fogadták a javaslatokat; Dánia csak módosítások után volt hajlandó ratifikálni.
19.	25 éve hunyt el Domokos Pál Péter (1901–1992) matematika, fizika, kémia és ének-zene szakos tanár, történész, néprajztudós, irodalmár, a csángók történetének, kultúrájának kutatója. Életét jól jellemzi, amit egyik könyve bevezetőjében írt: „Mindig vonzott az olyan feladat, amelynek hosszú ideig nem akadt gazdája, az olyan probléma, amely már-már megoldhatatlannak látszik, az olyan fehér folt, amelyet a kutatók szinte véglegesnek tekintenek.”
25.	A Kommunizmus Áldozatainak Emléknapja. 1947-ben ezen a napon hurcolta el a szovjet államvédelem Kovács Bélát a Független Kisgazdapárt főtitkárát, miután a Nemzetgyűlés nem volt hajlandó mentelmi jogát felfüggeszteni.

Március
1.	225 éve hunyt el II. Lipót (magyar királyként uralkodott 1790–1792) Mária Terézia és Lotharingiai Ferenc második gyermeke. 1765-ban Toscana nagyhercege lett Péter Lipót néven, negyedszázados uralkodása alatt országát felvirágoztatta és a felvilágosodás mintaállamává tette. Bátyja, II. József halála után sikerült stabilizálnia a Habsburg Birodalom megrendült helyzetét: befejezte a török háborút és kiegyezett a magyar, illetve a belga rendekkel. Magyar királyként nevéhez fűződnek a magyar korona hazaszállítását elrendelő, az ország alkotmányát és önállóságát biztosító, valamint a kínvallatást eltörlő 1790/91-es törvények. Halála után elsőszülött fia I. Ferenc lépett a trónra (uralkodott 1792–1835).
9. 	75 éve, 1942-ben a lemondott Bárdossy László helyére Kállay Miklóst nevezték miniszterelnöknek.
11.	175 éve született Eötvös Károly (1842–1916) politikus, ügyvéd, író. 1872 és 1905 között – megszakításokkal – országgyűlési képviselő, eleinte kormánypárti, később ellenzéki színekben. Szoros kapcsolatot tartott fenn az emigrációban élő Kossuthtal. Korának egyik legnevesebb ügyvédje, az 1883-as tiszaeszlári vérvád perében a vádlottak védője. A pesti társasági-szellemi életben „a Vajda”-ként emlegették, aki évtizedeken át az Abbázia kávéházban tartott fenn nagy tekintélyű törzsasztalt. Számos újság munkatársa, jelentős írói munkássága is: a tiszaeszlári per történetéről szóló könyv és az Utazás a Balaton körül című mű szerzője.
18.	575 éve, 1442-ben Mezid bég serege Marosszentimrénél megverte Hunyadi János erdélyi vajda seregét, de egy héttel később Szeben mellett Hunyadi döntő győzelmet aratott felette.
19.	375 éve, 1642-ben kötötték meg Ibrahim szultán és III. Ferdinánd követei a második szőnyi békét, amely lényegében az 1606-ban kialakult status quót rögzítette újabb húsz esztendőre.
23.	350 éve hunyt el Wesselényi Ferenc (1605–1667) 1655-től haláláig Magyarország nádora, a Wesselényi-összeesküvés névadója.
29.	125 éve született Mindszenty (Pehm) József (1892–1975) bíboros, az utolsó hercegprímás, a magyar katolikus egyház 20. századi történelmének legismertebb alakja. 1919-től negyedszázadon át Zalaegerszeg plébánosa, 1944-től veszprémi püspök, 1945-től esztergomi érsek. 1948-as letartóztatását követően életfogytiglani börtönbüntetésre ítélték. 1956-ban szabadult, a szabadságharc leverése után tizenöt évet töltött az amerikai követségen. A magyar állam és a Szentszék közötti megegyezés nyomán 1971-ben távozott az országból és a bécsi Pázmáneumban telepedett le. Haláláig innen látogatta az emigrációban élő magyarságot. Prímási tevékenységének egészét meghatározta a küzdelem a kommunizmus ellen, amellyel nem volt hajlandó kompromisszumot kötni. Az észak-amerikai magyaroknak 1973-ban írt körlevelében a következőket hagyta végrendeletként: „Minden egyénnek, minden nép minden egyes nemzedékének újra meg újra meg kell küzdenie a hitéért úgy, mint Jákobnak az Isten angyalával. Nem szabad eleresztenie az alkalmat, a lehetőségeket, még halálos fáradtság miatt se, mindaddig, míg Isten meg nem áld bennünket. Ez az Isten akarata. Isten fiatal. Övé a jövő.”

Április
11.	175 éve hunyt el Kőrösi Csoma Sándor (1784–1842) felfedező, orientalista, a tibeti nyelv első európai kutatója, a tibeti nyelv első nyelvtanának és szótárának megalkotója, a történelem iránti érdeklődését tükrözi a következő gondolata: „Tiszteld a múltat és éltesd tovább!”
14.	225 éve hunyt el Hell Miksa (1720–1792) jezsuita csillagász, 1757-től haláláig a bécsi egyetemi csillagvizsgáló első igazgatója, tanácsaival segítette az egri és a budai obszervatóriumok létesítését. Tökéletesítette a földrajzi hosszúság mérését, és új, ma is alkalmazott módszert dolgozott ki a szélesség meghatározására.
50 éve, 1967-ben Fock Jenő lett a Minisztertanács elnöke. 1975-ig tartó kormányfőségéhez fűződik az új gazdasági mechanizmus bevezetése.
16.	A Holokauszt Emléknapja. 1944-ben ekkor állították föl – Kárpátalján – az első magyarországi gettót.
20.	275 éve született Tessedik Sámuel (1742–1820) evangélikus lelkész, pedagógus, pedagógiai és gazdasági szakíró, az európai hírű szarvasi gazdasági mintaiskola alapítója. A parasztifjak képzésére alapított iskolájában gyakorlati munkával kapcsolta össze a belterjes termelési módszerek elsajátítását. Könyvtárt, tanműhelyt és tangazdaságot szervezett, amelyben tanítók és gazdatisztek oktatását is vállalta. Úttörő tevékenységet fejtett ki a korszerű vetésforgó, a szántóföldi takarmánynövények termesztése és az istállózó állattenyésztés elterjesztésében. Kísérleteket folytatott a szikes területek javításával kapcsolatban. Meghonosította Magyarországon a lucernát, kezdeményező volt a gyümölcstermesztés, a méhészet, a selyemhernyó-tenyésztés terén, szakemberekkel taníttatta a selyemfonást, a gyapjúfonást és szövést. Tevékenysége kiterjedt egészségügyi teendőkre (pl. tiszta ivóvíz biztosítása érdekében kutak fúrása), községrendezésre, továbbá a parasztok táplálkozására és lakásviszonyaira is.
24.	50 éve hunyt el Széchenyi Zsigmond (1898–1967) utazó, vadász, író, a magyar vadászati kultúra kimagasló alakja. A nagyobbrészt afrikai utazásairól és vadászatairól, utazásairól számos könyvet írt. Szerinte „a fantáziát kárpótlásul kaptuk mindazért, amik nem vagyunk, a humorérzéket pedig vigaszképpen, azért amik vagyunk.”

Május
2.	5 éve, 2012-ben választotta az Országgyűlés Áder Jánost köztársasági elnökké, miután Schmitt Pál egy hónappal korábban lemondott plágiumügye miatt.
13.	100 éve, 1917-ben történt az első fatimai jelenés. 
16.	175 éve született Feketeházy János (1842–1927) mérnök, akinek munkásságát dicséri számos magyarországi híd (pl. a budapesti Déli összekötő vasúti híd, a Szabadság híd, az esztergomi Mária Valéria híd és a szolnoki vasúti Tisza híd) valamint a Keleti pályaudvar tetőszerkezete is.
17.	200 éve született Irinyi János (1817–1895) vegyész, a zajtalan és robbanásmentes gyufa feltalálója, a márciusi ifjak közé tartozó Irinyi József bátyja. A Lavoisier-féle új szemléletű kémia egyik legelső hazai terjesztője, jelentős szerepet játszott a magyar kémiai szaknyelv kialakításában is. 1839-ben megalapította az első magyar gyufagyárat Pesten. A szabadságharc alatt Kossuth őt bízta meg az ágyúöntés és puskaporgyártás irányításával. Őrnagyi rangban a nagyváradi lőporgyár vezetőjeként tevékenykedett, ezért a szabadságharc leverése után börtönbüntetésre ítélték. Szabadulása után visszavonult a politikai élettől és tudományos munkásságának élt.
	125 éve hunyt el Klapka György (1820–1892) honvédtábornok, politikus. Csaknem egy évtizedes katonai szolgálat után 1847-ben főhadnagyként szerelt le. 1848 nyarán részt vett a honvédsereg szervezésében és az első délvidéki harcokban. A szabadságharc idején nemcsak tényleges katonai vezetőként szolgált, de részt vett a központi hadműveleti tervek kidolgozásában is. Nagy szerepet játszott a tavaszi hadjárat ütközeteiben. 1849 májusában helyettes hadügyminiszter, majd Komárom parancsnoka lett és ekként sikerült az erődítmény feladásakor kedvező feltételeket kiharcolnia. Részt vett az emigráció tevékenységében, tagja lett az 1859-ben létrehozott Magyar Nemzeti Igazgatóságnak, bekapcsolódott az itáliai magyar légió szervezésébe. 1866-ban porosz területen szervezett magyar légiót, amelyet a békekötés miatt rövid időn belül le kellett szerelni. A kiegyezés után hazatért és Deák-párti színekben országgyűlési képviselő lett, de néhány év után visszavonult a közélettől. Az 1876–77-es orosz-török háború idején a Portának adott haditanácsokat.
20.	75 éve hunyt el Zichy Gyula (1871–1942) pécsi püspök (1905–1925), majd kalocsai érsek. Ő alapította Pécsett jezsuita Pius gimnáziumot. Sokat tett a pálosok magyarországi visszatelepítéséért, 1934-ben ő vezette azt a küldöttséget Częstochowába, amely onnan 14 szerzetest ünnepélyesen Magyarországra kísért. 1939-től haláláig a konvertita zsidók védelmére alakult püspökkari bizottság elnöke.
21.	A Magyar Honvédelem Napja, annak emlékére, hogy 1849-ben ezen a napon foglalta vissza Budát a Görgei Artúr tábornok által vezetett honvédsereg.
25.	25 éve, 1992-ben Magyarország felmondta a bős-nagymarosi vízlépcsőrendszer megvalósításáról Csehszlovákiával kötött 1977-es államközi szerződést.
28.	150 éve, 1867-ben a Magyarország című lapban megjelent Kossuth Lajosnak Deák Ferenchez intézet nyílt levele, az ún. Cassandra-levél, amelyben bírálta a kiegyezést. Kossuth szerint Deák „a jogvisszaszerzés álláspontjáról a jogfeláldozás sikamlós terére” jutott, márpedig a „nemzetnek lehet elnyomást tűrnie, de jogai valósításának reménye iránt semmi körülmények közt nem szabad kétségbe esnie, s azért, mert valamely jogát nyomban nem képes valósítani, nem szabad arról önként, örök időkre lemondani.” Kossuth úgy vélte, hogy a kiegyezés Magyarországot „állami állásából […] kivetkőzteti s az osztrák birodalommal egy államtestületté összeforrasztja […] „ez által elveszti nemzetünk az alkotmányos állami élet legfőbb, legpraktikusabb életbiztosítékát. Elveszti azon tehetségét, hogy a népekre annyi szerencsétlenséget áraztható háborújogot saját nemzeti érdekei szempontjából önállólag fékezhesse vagy a nemzetközi viszonyokat ellenőrizhesse.”
29.	150 éve, 1867-ben az országgyűlés megszavazta az 1867. évi XII. törvénycikket a Magyarország és Ausztria közötti közös ügyekről (hadügy, külügy és az ezek fedezésére szolgáló pénzügy) és azok kezelésének módjáról.
30.	20 éve hunyt el Barényi Béla (1907–1997) magyar származású feltaláló, az autógyártásban a passzív biztonsági irányelvek meghonosítója.

Június
4.	A Nemzeti Összetartozás Napja annak emlékére, hogy 1920-ban ezen a napon írta alá Magyarország a Versailles-ban található Nagy Trianon palotában az első világháborút lezáró békét, amely a történelmi Magyarország megszűnését jelentette, és amelynek következtében több millió magyar került kisebbségi sorba.
8.	150 éve, 1867-ben a Mátyás templomban megkoronázták Ferenc Józsefet és feleségét Erzsébetet. A koronázás eredetileg június 9-én, pünkösdvasárnap lett volna, de áttették szombatra, nehogy „pünkösdi királyság” legyen belőle.
18.	850 éve, 1167-ben Mánuel bizánci császár serege Zimonynál megverte Dienes ispán magyar seregét, de olyan nagy veszteségeket szenvedett, hogy a csata után visszavonult.
27.	825 éve, 1192-ben Váradon szentté avatták I. László királyt.

2016
Augusztus
14.	25 éve hunyt el Deák Bárdos György (1905–1991) zeneszerző, egyházkarnagy. Főként egyházi műveket komponált: 70 kantátát, 10 misét, motettákat, népének-feldolgozásokat, orgonaműveket. 1933-ban, Jézus Krisztus halálának 1900. évfordulójára komponálta Parasceve ("Előkészület az ünnepre") című sorozatát, Máté és János evangéliumából vett szövegekre. Ennek a vegyeskari motetta-sorozatnak legismertebb, leggyakrabban énekelt darabja az Eli! Eli!, amelyet a szerző a keresztfán szenvedő Krisztus szavaira ("Uram, Uram, miért hagytál el engem") komponált. 

Szeptember
4.	50 éve, 1966-ban vette át Tardy László karnagy – a magyar egyházzene meghatározó egyénisége –, a Mátyás-templom ének- és zenekarának vezetését. Magyarország egyik legrégebbi zenei együttese 1688 húsvétja óta működik folyamatosan. Az ünnepi szertartásokon a zenekaros misék mellett megszólal a gregorián ének, az egyházi népének, valamint a 20. századi magyar mesterek zenéje is. Az idén 75. születésnapját ünneplő karnagy-kántor a Zeneakadémia elvégzése után a Hittudományi Akadémián liturgikát és teológiát tanult. Évtizedeken át tanított a nyári kántorképző tanfolyamon, vezette a kántortovábbképző és karnagyképző tanfolyamokat. 1990-től csaknem két évtizeden át volt a Központi Szeminárium énektanára. Részt vett a II. Vatikáni Zsinat utáni liturgikus reform zenei munkálataiban. 1985 óta az Országos Magyar Cecília Egyesület társelnöke. Írásai a Teológia, Vigília, Musica Sacra, Magyar Kórus, Magyar Egyházzene című lapokban jelentek meg.

8. 	175 éve született Antonín Leopold Dvořák (1841–1904) cseh zeneszerző. Zenei tanulmányait 16 éves korában kezdte meg Prágában. Tíz éven át a Bedřich Smetana vezette Bohémiai Ideiglenes Színház zenekarában volt brácsás. Sikeres zeneszerzői pályája egy osztrák ösztöndíjpályázat elnyerésével indult. Ekkor figyelt fel rá Johannes Brahms, aki bíztatta és barátságába fogadta. Műveit saját vezényletével mutatta be, és elismeréssel fogadták egész Európában. 1890-ben lett a prágai konzervatórium zeneszerzés tanára. Néhány éven át Amerikában él, ahol élénken érdeklődött a helyi indián népdalok és a spirituálék iránt. Ezek is hatottak az itt írt 9. szimfóniájára (Az Újvilágból) és az Amerikai vonósnégyesre.
18.	100 éve született Simándy József (1916–1997) operaénekes, Magyarország egyik leghíresebb tenoristája, akinek hangja és alakja elválaszthatatlanul forrt össze Erkel Ferenc Bánk bán című operájának címszerepével. Zenei tanulmányait magánúton kezdte, majd a Zeneakadémián folytatta. 1946-ban a Szegedi Nemzeti Színházban debütált. A következő esztendőben lett az Állami Operaház magánénekese, melynek 1990-től örökös tagja. 1978-tól 1986-ig volt a Zeneakadémia tanára. Megjelenése, habitusa, gazdag hangja, belső ereje hőstenor szerepek eljátszására tette különösen alkalmassá. Számos lemeze készült, nagy sikerrel lépett fel Európa nagy operaházaiban és hangversenytermeiben. Itthon is a közönség kedvence volt. Pódiumszereplései közül felejthetetlen Kodály Zoltán Psalmus Hungaricusának előadása is.  Szülővárosában, Kistarcsán az általános iskola viseli nevét.
17.	250 éve született Franz Xaver Süssmayr (1766–1803) osztrák zeneszerző. Előbb egy Benedek-rendi apátság fiúénekese és muzsikusa volt, majd 1788-ban Bécsbe ment, ahol Salieri és Mozart növendéke lett. A bécsi Hofoper karmestereként tevékenykedett. Operái a maguk idejében igen népszerűek voltak. Ő fejezte be Mozart Requiemjét a szerző feljegyzései és vázlatai alapján. 
27.	85 éve született Daróci Bárdos Tamás zeneszerző, karnagy, zenetanár. Tanulmányait a Zeneakadémián végezte Szervánszky Endrénél zeneszerzés szakon. 1961-től 1970-ig a Duna Művészegyüttes karmestere, zenei vezetője, 1971-től 1990-ig a Magyar Állami Népi Együttes zenekarvezető karmestere. 1990-től a Weiner Leó Zeneművészeti Szakközépiskola zeneelmélet-, zeneirodalom-, és népzenetanára. Művei főképpen folklór jellegűek: különböző táncegyüttesek számára írott népzenei feldolgozások, táncjáték- és táncdráma kíséretek. Ezeken kívül filmzenéket, kórusműveket, oratóriumokat komponált. 

Október
1.	A Zene Világnapja, 1975 óta. Yehudi Menuhin amerikai hegedűművész és az UNESCO zenei tanácsának felhívására ünnepeljük. Ebből az alkalomból világszerte több koncertet, hangversenyt és más zenei programot is rendeznek ezen a napon.
23.	125 éve született Palló Imre (1891–1978) operaénekes. Az erdélyi származású baritonénekes zenei tanulmányait 1911–1916 között a Zeneakadémián végezte. 1917-ben szerződtette az Operaház, melynek egészen haláláig tagja, két éven keresztül pedig igazgatója volt. Munkája mellett a jogi diplomát is megszerezte. Nagy sikerrel énekelt Verdi-szerepeket. Életművében jelentős szerepet töltött be kapcsolata a magyar zenével, elsősorban Bartók és Kodály műveivel. 1936-ban a Cantata profana ősbemutatóján énekelt. Kodály – aki a „magyar népdalok mesterdalnoká”-nak nevezte – rá gondolt a Háry Jánossal (1926), melynek a Székelyfonó Kérőjével együtt első alakítója volt (1932). Neki ajánlotta népdalgyűjteményének több füzetét is. Erkel Bánk bánjának szinte minden férfi szerepét énekelte, az ő kedvéért baritonra átírt címszerepet is. 

November
18.	30 éve hunyt el Bárdos Lajos (1899–1986) zeneszerző, zenetudós, karnagy, egyetemi tanár, a zenetudományok doktora. 1920 és 1925 között a budapesti Zeneakadémián Kodály Zoltán és Siklós Albert növendéke volt. Egyházzenei tanulmányait Harmat Artúr irányításával végezte. Pedagógiai pályafutását gimnáziumi énektanárként kezdte. 1928-tól negyven éven keresztül a Zeneakadémián tanított zeneszerzést, karvezetést, zeneelméletet, népzenét, összhangzattant, partitúraolvasást és formatant. A tanítás mellett sokat tett a magyarországi kórusélet megújításáért. Több jeles kórus karnagyaként is működött (budapesti Cecília Kórus, Palestrina Kórus, Budapesti Kórus). 1942 és 1962 között volt a Mátyás templom karnagya. 1934-ben megszervezte az Éneklő Ifjúság mozgalmat, elősegítve ezzel a fiatalság népi szellemű nevelését. Karnagyként számos bel- és külföldi koncerten szerepelt nagy sikerrel, jelentős kórusművek és oratóriumok hazai ősbemutatója fűződik nevéhez. Rendszeresen tartott előadásokat országszerte: zenetörténeti, karvezetési, pedagógiai témákról. Főbb művei: Alexius (Sík Sándor szövegére), négy mise, számos zsoltár, motetta, himnusz, kórusművek magyar költők verseire, népdalkórusok, kánonok. Gazdag életművének gondozására, emlékének őrzésére alakult meg a Bárdos Lajos Társaság.

December
5.	225 éve hunyt el Wolfgang Amadeus Mozart (1756–1791) bécsi klasszikus zeneszerző. Kimagasló zenei tehetsége korán megmutatkozott, első műveit hatévesen improvizálta. Édesapja, Leopold Mozart, aki a salzburgi érseki udvar muzsikusa volt, felismerte fia rendkívüli képességeit és mindent megtett annak érdekében, hogy alapos zenei képzésben részesítse. A csodagyerek hangversenykörútjai során Európa szinte valamennyi jelentős zenei és uralkodói központjába eljutott. A fiatal Mozartnak így lehetősége nyílt megismernie a korabeli Itália, Párizs, London, Bécs zenei világát. 1779-ben visszatért szülővárosába és elfoglalta koncertmesteri állását, de mint világlátott ember egyre nyomasztóbbnak érezte a salzburgi kötöttséget. Két évvel később Bécsben, az akkori zenei élet központjában telepedett le, ahol vállalta a szabad művészélet terheit. Elsősorban tanításból és hangversenyezésből tartotta fenn magát. Tudását megillető pozíciót sohasem kapott. Állandó pénzzavarral küzdött. 1782-ben házasodott meg, régi szerelmének testvérét, Costanza Webert vette feleségül. Sajnos szellemi társra nem talált személyében. Még ebben az évben bemutatta a Szöktetés a szerájból című daljátékát, amely első komoly operasikere volt Bécsben. Összeismerkedett, és barátságot kötött J. Haydnnal, akinek hat vonósnégyesét ajánlotta. Ez a kapcsolat művészileg mindkét mester számára jelentőssé vált. 1785-től – mint J. Haydn is – szabadkőműves lett. Bécsben ismerkedett meg Da Ponte olasz librettistával. Első közös operájuk a Figaro házassága 1786-ban. Ezt követi a Don Giovanni, amit óriási sikerrel mutattak be Prágában. 1790-ben készült el a Così fan tutte, mely a bécsi udvar megrendelésére íródott. A varázsfuvolát, melynek szövegkönyvét Emanuel Schikaneder írta, a bécsi Theater an der Wien színház részére komponálta. Operái állandóan műsoron vannak a világ operaszínpadain. Utolsó, befejezetlen műve gyászmiséje, a Requiem. Mozart főbb alkotásai: szimfóniák, versenyművek, misék, motetták, zongora- és hegedűszonáták, kamarazenei művek, vonósnégyesek, divertimentók. Életműve óriási munkateljesítmény gyümölcse, mely rendkívüli szorgalmának köszönhető. Belső kompozíciós munkája szüntelenül folyt, és lejegyzésük is gyorsan ment. Ludwig Köchel osztrák zenetörténész 1862-ben a műveket keletkezési idejük szerint számokkal látta el, ez az úgynevezett Köchel-jegyzékszám (KV), mely a mai napig a Mozart műveket jelöli.

2017
Január
13.	 115 éve született Mathia Károly (1902–1961) tanár, bölcsészdoktor, alezredes, zenetudós, zeneszerző, népzenekutató. Tanulmányait a Budapesti Tudományegyetem magyar-történelem szakán végezte, emellett a Zeneakadémián Kodály Zoltánnál zeneszerzést tanult. Tanított egyházi gimnáziumban, majd a Ludovika Akadémián, ahol 150 fős ének- és zenekart is vezetett. A háború után katonai tisztségéből felmentették, Ettől kezdve sokoldalú kapcsolat fűzte a piarista rendhez. Alapító tagja és orgonistája volt az öregdiákokból alakult Kalazancius Kórusnak. 1948 után a MTA Népzenekutató Csoportjában kapott munkát, mivel már korábban, egyetemista korától kezdve foglalkozott népzenegyűjtéssel és népdalgyűjtemények szerkesztésével.
19.	100 éve született Maros Rudolf (1917–1982) zeneszerző. A Zeneakadémián Kodály Zoltán zeneszerzés-növendéke volt. Stílusában ez a hatás az ötvenes évekig követhető nyomon. Ekkor a kortárszenei tájékozódásainak hatásait építette be műveibe. A további években sajátos szépségű hangszín-tanulmányokon keresztül jutott el egyéni stílusának megtalálásához ( Eufóniák sorozat 1963–1965). Később hagyományos eszközök és az új zenei nyelv szintézisére törekedett, a folklór hatásaitól sem zárkózott el. 1949 és 1977 között a Zeneakadémia tanára volt, a fúvós kamarazene, zeneelmélet és hangszerelés tantárgyak mellett a 20. századi zeneszerzés technikáját is tanította. Weöres Sándor, akinek verseit több ízben megzenésítette, a zeneszerző halála után a következő kis gyöngyszemet szentelte szellemének: „zenéje égi azúr / ezér' áldja az Úr". 

Február
10.	70 éve, 1947-ben született Sebő Ferenc népzenész, énekes, zeneszerző. 1970-ben a Budapesti Műszaki Egyetem építész karán diplomázott. A zene már egyetemi évei alatt is fontos szerepet töltött be az életében: csellózott az egyetem szimfonikus zenekarában. Énekesként és zeneszerzőként 1969-ben mutatkozott be az Egyetemi Színpadon. 1970-ben Halmos Bélával megalapították a Sebő-együttest. Bekapcsolódott a népzenekutatásba is.  Timár Sándorral együtt a magyar táncház mozgalom meghatározó alakja lett. 1989-ben a Zeneakadémia zenetudományi szakán is diplomát szerzett, majd ugyanitt népzenét tanított a zenetudós növendékeknek. Egyidejűleg tudományos kutatói munkát végezett a MTA Zenetudományi Intézetének munkatársaként. 1996 és 2001 között a Magyar Állami Népi Együttes művészeti vezetője volt, jelenleg az általa alapított Hagyományok Házának szakmai igazgatója.
15.	70 éve, 1947-ben nyílt meg a Békés-Tarhosi Énekiskola, melyet 1954 augusztusában az akkori hatalom egy tollvonással szüntetett meg. Megalapítója és igazgatója az éppen 100 esztendeje született Gulyás György (1916–1993) karnagy volt. A Tarhoson elindult munka rövid időn belül valódi csodává nőtte ki magát. A második tanév már olyan eredményeket hozott, hogy az ország zenei érdeklődése az Énekiskola irányába fordult. Kodály Zoltán is nagy elismeréssel  szólt róla: „A tarhosi iskola az egyetlen ez idő szerint, amely ének alapból indul ki, és ezzel a zenei műveltséghez rendíthetetlen alapot ad.” Az országos ismertségre szert tevő iskola olyan neves művészeket nevelt ki, mint Szokolay Sándor és Bozay Attila Kossuth-díjas zeneszerzők, Csukás István Kossuth-díjas író, költő, Sebestyénné Farkas Ilona karnagy. A „tarhosi szellem” a Békés-Tarhosi Zenei Napok rendezvénysorozatban él tovább, immár 40 esztendeje. 
19.	25 éve hunyt el Budapesten Domokos Pál Péter (1901–1992) tanár, történész, néprajzkutató, a „csángók vándorapostola". A moldvai magyar énekes és hangszeres népzene, a szellemi és tárgyi néprajz, a népi vallásosság, a társadalomnéprajz, a csángó történelem és művelődéstörténet területein egyaránt jelentőset alkotott. Csíkvárdotfalván született, a csíksomlyói tanítóképzőben végezte tanulmányait, ahol tanítói és kántori oklevelet szerzett. Rövid csíkkarcfalvi tanítóskodás után Krajovában a román hadsereg katonája lett. Ekkor érezte meg személyes elkötelezettségét az elszakadt magyarság iránt. Beiratkozott a budapesti Tanárképző Főiskolára, ahol matematika, fizika, kémia, és ének-zene szakon végzett. Tanulmányai után hazatért Erdélybe, de néhány évi tanítás után eltiltották a pályától. Ebben az időben olvasott Bartók és Kodály népdalgyűjtő útjairól, akik szinte az összes magyarlakta vidéket felkeresték, kivéve a moldvai csángókat. Domokos Pál Péter 1929-ben indult első ízben a csángók közé. Összegyűjtött anyagát Bartóknak és Kodálynak is bemutatta, akik további kutatásokra ösztönözték. A bécsi döntés fordulatot hozott az életébe, a Kolozsvári Állami Tanárképző igazgatójává nevezték ki. Hogy megfeleljen az elvárásoknak, 1943-ban summa cum laude doktorált néprajzból, Kelet-Európa történelméből és magyar irodalomból. 1944 őszén el kellett hagynia Erdélyt. Egy ideig a budapesti Népjóléti Minisztériumban igyekezett a hadirokkantak sorsán segíteni. A kummunista hatalomváltás után már nem volt helye a közigazgatásban. Választott népével, a csángókkal való azonosulásként elköltözött a Baranya megyei Szárászra, ahová a második világháború után moldvai csángómagyarok települtek. Itt segítette magyarul írni-olvasni nem tudó csángó népét, közben följegyezte a Moldvából érkezettek népzenéjét, népmeséit. A diktatúra innen is elüldözte. 1951-től taníthatott újra, tíz éven át, majd nyugdíjazták. Nyugdíjas évei alatt számos könyvben tette közzé a moldvai magyarokról gyűjtött ismereteit(Édes hazámnak akartam szolgálni, A moldvai csángók eredete).
29.	225 éve született Gioachino Rossini (1792–1868) olasz zeneszerző. Zongora, cselló és ellenpont tanulmányai után behatóan foglalkozott Cimarosa, Haydn és Mozart operáival. Mint operaszerző 1810-ben Velencében mutatkozott be. Az 1816-ban keletkezett A Sevillai borbély című operája hozta számára az első nagy diadalt. Életének második felében Párizsban telepedett le, ahol a Théâtre Italien igazgatójaként az olasz opera népszerűsítésével foglalkozott. Művészi pályafutását könnyed, nápolyi stílusú vígoperákkal kezdte és fokozatosan jutott el a francia nagyoperáig, ebben a műfajban munkássága a Tell Vilmosban teljesedik ki. A mintegy 40 opera mellett számos egyházi és kamaraművet is írt. Korának legbefolyásosabb zeneszerzői közé tartozott, a bel canto úttörőjeként tartják számon. 

Március
4.	25 éve hunyt el Veress Sándor (1907–1992) zeneszerző.  A kolozsvári születésű muzsikus a budapesti Zeneakadémián Kodály Zoltán zeneszerzés-tanítványa volt, zongorafőszakon pedig Bartók Bélánál tanult. Már tanulmányai alatt népdalkutatóként dolgozott a Néprajzi Múzeumban, Lajtha László mellett. 1930-ban népdalgyűjtő úton vett részt Moldvában, ahol mintegy 150 népdalt rögzített fonográfra. A moldvai népdalgyűjtő út eredményeinek hatására Bartók 1934-től népzenei asszisztensként alkalmazta a rendszerezési munkálatok segítésére a Magyar Tudományos Akadémián. 42 évesen elhagyta Magyarországot, és emiatt a számára 1949-ben – Kodály Zoltán után másodikként – megítélt Kossuth-díját sem vehette át. Svájcban, Bernben telepedett le, ahol 1950-től a konzervatóriumban oktatott zeneszerzést és zeneelméletet, majd az egyetem zenetudományi tanszékén tanított. Zeneszerzői munkássága népzenei ihletettségű, de már korai periódusában is törekedett az új nyugat-európai stílusáramlatok megismerésére, és tapasztalatainak felhasználására. Veress Sándor a Bartókot és Kodályt követő magyar zeneszerző-nemzedék széles látókörű, nemzetközileg is elismert képviselőjének számít, bár Magyarországon viszonylag kevéssé ismert. Tóth Aladár zenetudós így írt róla: „Igaz művész szólal meg…, akinek magasabb ideáljai vannak, aki a muzsikától komolyan vár és követel valamit saját lelke és embertársai számára…, aki a zene hangjaival tisztázni akar és tisztázni is tud valamit… a kavargó élet káoszából”.
6.	50 éve, 1967-ben hunyt el Kodály Zoltán (1882–1967) zeneszerző, népzenegyűjtő, nemzetnevelő. Kecskeméten született. A galántai gyermekévek után Nagyszombatban az érseki gimnáziumban érettségizett. Magától tanult meg zongorázni, hegedülni, brácsázni, gordonkázni. 1900-ban került Budapestre és kezdte meg tanulmányait Eötvös-kollégistaként a Pázmány Péter Tudományegyetem magyar-német, és a Zeneakadémia zeneszerzés szakán. Diplomáinak megszerzése után került sor az első felvidéki és erdélyi népdalgyűjtő útjára. 1906-ban A magyar népdal strófaszerkezete című disszertációjával doktori fokozatot szerzett. A folklór iránti érdeklődésének köszönhetően kötött barátságot Bartók Bélával. A következő években, Berlinben és Párizsban az új zenei irányzatokkal ismerkedett. Nagy hatással volt rá Debussy zenéje. Művészetét mindvégig két forrás: a magyar népzenén alapuló dallamalkotás és a Debussy-féle harmóniavilág határozta meg. 25 évesen lett a Zeneakadémia zeneelmélet-, majd zeneszerzéstanára. Az első világháború kitörése nemcsak műveinek nyugat-európai terjedését akadályozta meg, hanem a népdalgyűjtések folytatását is. Ekkor az addig gyűjtött anyagok rendszerezésére fordította ideje java részét, mellette zenekritikusként is működött. Első hatalmas zeneszerzői sikerét 1923-ban aratta a Psalmus Hungaricus (Magyar Zsoltár) című művével. Ezt követték a népzene ihlette alkotásainak sora: két daljátéka, a Háry János és a Székelyfonó, a zenekarra írt Marosszéki és Galántai táncok és a Felszállott a páva zenekari variációsorozata. A második világháború idején mentette az üldözötteket. Tiltakozásul több forradalmi hatású Petőfi-kórust írt. A háborút követően meghatározó szerepet vállalt az ország szellemi újjáépítésében. Számos közéleti feladatot látott el. Népzenei, zenepedagógiai konferenciákon vett részt. A század első felében fogant tervei is megvalósultak: az MTA általa irányított Népzenekutató Csoportja munkájának eredményeként 1951 és 1967 között megjelent a Magyar Népzene Tára első öt kötete. Figyelme egyre inkább a fiatalok iskolai zenei képzésére irányult. Közel 120 általános iskolában vezették be elvei szerint a mindennapos énekoktatást. Fontosnak tartotta az óvodások zenei nevelését is. A gyermekek számára olvasógyakorlatokat, kórusműveket írt, munkatársaival énektankönyveket szerkesztett. A gyakorlatban teremtette meg azt, ami halála után „Kodály-koncepcióként” vált világszerte népszerűvé. Hitte és vallotta: „Aki zenével indul el az életbe, bearanyozza minden későbbi tevékenységét, az életnek olyan kincsét kapja ezzel, amely átsegít sok bajon. A zene tápláló, vigasztaló elixír, és az élet szépségét, s ami benne érték, azt mind meghatványozza.”
10.	125 éve született Arthur Honegger (1892–1855) svájci származású francia zeneszerző. A 20. század egyik legszemélyesebb hangú komponistája volt, aki a legkülönbözőbb műfajokban próbálta ki zenei eszköztárát. A francia „Hatok” csoportjába tartozott. Erősen hatott rá a bachi polifónia, Debussy impresszionizmusa, a gregorián liturgikus zene, a francia népzene és a jazz világa. A világhírt a Dávid király című drámai zsoltára hozta meg számára. (Később ezt a darabját oratóriummá dolgozta át.) Kirobbanó sikert aratott a Pacific 231 című szimfonikus költeménye, melynek egy gőzmozdony volt az "ihletője". Jelentős műve az Antigoné operája, és a különleges hangvételű Johanna a máglyán színpadi oratóriuma.
13.	175 éve hunyt el Luigi Cherubini (1760–1842) itáliai születésű zeneszerző, aki sikereit elsősorban Franciaországban érte el.  Hatalmas életművet hagyott maga után, ennek ellenére műveit sokáig szinte elfeledték. Zeneszerzői nagyságát legjobban Beethoven elismerő véleménye bizonyítja. A vízhordó című operája tipikus példája a 18–19. század fordulóján kialakult különleges operatípusnak, a „szabadító operának”. Legismertebb művei közé tartozik két gyászmiséje. A c-moll Requiem különlegessége, hogy nem vesz igénybe szólistákat, megelégszik az énekkarral. A húsz évvel később keletkezett d-moll Requiem előadói apparátusa is szokatlan, a művet kizárólag férfikar szólaltatja meg, zenekari kísérettel.
24.	90 éve született Decsényi János zeneszerző. A zenei műfajok széles skáláját művelte: alkotásai között megtalálhatók kamarazenei, szimfonikus és oratorikus művek. Komponált színházi, televíziós és rádiós kísérőzenéket, filmzenéket. Tevékenységének fontos területe az elektroakusztikus zene. 
25.	150 éve született Arturo Toscanini (1867–1957), a 20. század és valószínűleg a világ egyik legismertebb olasz karmestere. Elszegényedett család legidősebb gyermeke volt. Fiatalon sokat betegeskedett, és a zenében keresett vigasztalást. Zenei pályáját csellistaként kezdte, és egy véletlen során derült ki, hogy nagyszerű karmesteri képességekkel is rendelkezik: egy operaelőadás vezénylését vállalta el a megbetegedett karmester helyett. Megközelítőleg 190 zeneszerző hatszáz művét vezényelte fejből, már a próbákon kívülről tudta az egész partitúrát. Toscanini többször járt Magyarországon. Kodály Zoltán neki ajánlotta a Nyári este című szimfonikus művének átdolgozott változatát.

Április
8.	325 éve született Giuseppe Tartini (1692–1770) olasz zeneszerző, hegedűművész, és legendás hegedűtanár. Egyházi pályára készült, jogot tanult, majd hegedűtanulmányokat folytatott. 1721-től haláláig a padovai Szent Antal-bazilika első hegedűse volt. 1728-ban zenei akadémiát alapított, ahol ellenpontot és zeneszerzést tanított. Legendás hírű hegedűpedagógiájának legfőbb titka a vonóvezetés új módszerében rejlett. Korai műveire jellemző a nagyfokú virtuozitás, a gazdag díszítettség, kései kompozíciói már közelebb állnak a klasszicista stílushoz. Műveinek (135 koncert, hegedűszonáta, triószonáták és néhány vokális darab) nagy része kéziratban maradt az utókorra.
22.	125 éve hunyt el Édouard Lalo (1823–1892) spanyol származású francia zeneszerző. Műveire jellemző a spanyolos íz, ritmus és dallamvezetés, ami akkoriban vált divatossá Párizsban. Sikereit ragyogó hangszerelésével érdemelte ki. Főleg zenekari darabokat írt, amikre a közönség és a kritika is felfigyelt. Műveiben Debussy előfutárjának tekinthető. Legnépszerűbb alkotása az 1873-ban komponált Spanyol szimfónia.

Május
5.	425 éve hunyt el Giovanni Domenico da Nola (1510–1592) olasz reneszánsz zeneszerző. A Nápolyban tevékenykedő karmester és orgonista kitűnő madrigál- és villanellaszerző volt. Alkotásaira jellemző, hogy az olasz népiességet polifon szerkesztéssel ötvözte. Művei nyomtatásban, Velencében és Rómában jelentek meg. 
12.	175 éve született Jules Masssanet (1842–1912) francia zeneszerző. Leginkább operáiról híres, melyek nagyon ismertek voltak a 19. század végén és a 20. század elején, de később feledésbe merültek. Kivételt képeznek ez alól a Manon és a Werther, amelyek száz éve folyamatosan műsoron vannak.
15.	450 éve született Claudio Monteverdi (1567–1643) olasz zeneszerző. Az opera első nagy mestere, a reneszánszból a barokkba való átmenet képviselője volt. Zenei tanulmányait szülővárosában, Cremonában Ingegnerinél, a székesegyház karnagyánál végezte. Itt jelentek meg első figyelemfelkeltő drámai feszültségű madrigálkötetei. 1590-ben lépett a mantovai herceg szolgálatába, mint udvari énekes és hegedűjátékos, ahol az udvar zenei életének tényleges irányítójává vált. A herceg utazásaira magával vitte Monteverdit, így jutott el 1596-ban még Magyarországra, Esztergomba is. 1607-ben komponálta első operáját Orfeo címen. A nagy sikert aratott mű a barokk opera alapköve. Mivel nyomtatásban is kiadták, teljes egészében fennmaradt.  Ez az opera drámai fejlődés volt az elődökhöz képest: gazdagabb lett a zene, megnövekedett a zenekar, ugyanakkor nőtt a kórus szerepe is. Megjelent az első nyitány és az első duett. 1613-ban ajánlották fel számára a velencei Szent Márk székesegyház karnagyi posztját, ami a legmagasabb zenei kitüntetést jelentette. Új állása miatt elsősorban egyházi zenét komponált. A velencei pertisjárványban vesztette el feleségét. Ennek hatására elfordult a világi élettől s papi rendbe lépett. A városban 1637-ben megnyílt az első nyilvános opera, melyet még 12 operaház nyitása követett. Ezek Monteverdi alkotókedvét is felélénkítették. Ekkor írta utolsó nagy operáit, melyek közül csak kettő maradt fenn: az Odüsszeusz hazatérése és a Poppea megkoronázása.
17.	85 éve született Bónis Ferenc zenetörténész. A Magyar Tudományos Akadémia Bartók Archívuma, majd a Zenetudományi Intézet tudományos munkatársa volt. Oktatott a Zeneakadémián. Számos zenetudományi munka szerzője, illetve szerkesztője. Munkásságának középpontjában a 19. századi (Erkel Ferenc, Mosonyi Mihály) és a 20. századi (Bartók Béla, Kodály Zoltán) magyar zeneszerzők életművének tanulmányozása áll. 
22.	90 éve született Pécsi Géza (1927–2015) a magyar zenepedagógia hitvalló apostola. Vallásos meggyőződése miatt tanári pályája legnagyobb részét olyan intézményben töltötte, ahol nem volt énekóra (szakmunkásképzés), ennek ellenére mindvégig 150 tagú lelkes kórus karnagya volt. Máig egyedülálló módon – akkoriban országosan elterjedt – előkészített zenekari hangversenyeket szervezett a diákoknak, ami baranyai modell néven vált ismertté. Egyetemi kutatásaival bizonyította, hogy a zenei-művészeti nevelés nem hiányozhat egy középiskolából sem. Életműve, a sok díjjal elismert, alapfoktól a felsőoktatásig elterjedt Kulcs a muzsikához tankönyv- és taneszközrendszer 1987 óta fokozatosan bővült, német, angol és japán nyelvre is lefordították. Minden igyekezetével a zenére alapozott művészeti nevelés elterjesztésén munkálkodott. Szilárd meggyőződése volt, hogy egy jobb kor csak jobb emberekkel teremthető meg. Nevelési hitvallása Kodály Zoltán felhívása volt: „Legyen a zene mindenkié!”
25 éve hunyt el Ránki György (1907–1992) zeneszerző. 1926–1930 között Kodály Zoltánnál tanult zeneszerzést a Zeneakadémián, majd népzenei tanulmányokat folytatott Lajtha László mellett a Néprajzi Múzeumban. Sokoldalú zeneszerző, aki nem tett különbséget műfajok között. Nézete szerint minden műfajban lehet értékeset és értéktelent alkotni. Legismertebb műve a Pomádé király új ruhája című operája, legnépszerűbb alkotása az első magyar musical, az Egy szerelem három éjszakája. Komponált misztériumoperát (Az ember tragédiája), gyermekoperát (Muzsikus Péter) és 50 filmzenét (Körhinta, A beszélő köntös, Az aranyember, Édes Anna).

Június
8.	150 éve, 1867-ben ezen a napon koronázták Ferenc Józsefet és feleségét, Erzsébetet magyar királyi párrá a budavári Mátyás templomban. Erre az ünnepi alkalomra komponálta Liszt Ferenc a Magyar koronázási misét. Egy magyar zenei vezetőkből és Lisztet pártoló arisztokratákból álló bizottságnak sikerült elérnie a Habsburg-udvarnál azt az engedményt, hogy a zeneműre a felkérést a magyar zeneszerző kaphassa meg. A koronázási ünnepségen az előadók azonban mind bécsiek voltak, a bécsi Udvari Ének- és Zenekart a másodkarmester vezényelte. Liszt Ferenc, akit két nappal korábban Ferenc József-renddel tüntettek ki, még meghívót sem kapott a koronázásra, csak az orgonakarzatról hallgathatta saját művét.
25.	250 éve hunyt el Georg Philipp Telemann (1681–1767) német barokk zeneszerző. Kifejezett zenei oktatásban nem részesült ugyan, de részben önképzéssel, részben tanári támogatással tíz éves korára már több hangszeren is jól játszott. 1701-ben Lipcsében jogi tanulmányokba kezdett, de mellette komponált is. 1702-ben megalakította a 40 tagú Collegium Musicum diák-zeneegyesületet, amellyel rendszeresen hangversenyezett. Ebben az esztendőben lett a Lipcsei Operaház zenei igazgatója. 1721-ben nevezték ki az akkor már nagy tekintélyű Telemannt Hamburgban városi zeneigazgatónak. Ezt a tisztséget egészen a haláláig töltötte be. Rövid idő alatt fellendítette a város zenei életét, hangverseny- és operasorozatot rendezett, ahol saját művein kívül más szerzők darabjait is bemutatta. A kiváló ízlésű, termékeny, sokoldalú mester szinte minden műfajban (operák, oratóriumok, kantáták, misék, passiók, versenyművek, zenekari darabok) jelentőset alkotott.
30.	125 éve született Lajtha László (1892–1963) zeneszerző, népzenekutató. A Zeneakadémia elvégzése után tanulmányait Lipcsében, Genfben és Párizsban folytatta tovább. A francia fővárosban szerzett tudás és az ott kapott művészi élmények (Debussy és Ravel műveinek bemutatóit hallgathatta) egész életére meghatározóvá váltak. 1913-ban a budapesti Tudományegyetemen közgazdasági doktorátust szerzett, ugyanebben az évben a Magyar Nemzeti Múzeum hangszertárának őre lett.  A tízes években kapcsolódott be Bartók és Kodály népzenegyűjtési munkájába. A népzenekutatás terén felbecsülhetetlen értékű munkát végzett. Egy ideig a Néprajzi Múzeum igazgatója is volt. Az autentikus magyar parasztzenét rögzítő Patria lemezsorozat egyik fő szervezője, majd a népzenei felvételek folytatásának legfőbb szorgalmazója volt haláláig. Az ő nevéhez fűződik a magyar hangszeres népzene felfedezése.  Alkotásaiban a francia iskola stílusát a magyar népzenei kutatások eredményeivel egyeztette össze, amelyek között egyaránt szerepelnek szimfonikus- és kamarazeneművek, filmzenék és népzenei feldolgozások.


2016
Augusztus
9.	500 éve hunyt el Hieronymus Bosch (1450 körül–1516) németalföldi festő. A 15. századi északi reneszánsz festészet kiemelkedő alkotója, a művészettörténészek által az egyik legtöbbet vitatott művész. Életéről és festményei keletkezésének körülményeiről, ihlető forrásáról kevés tudható biztosan. Bosch festőcsaládból származott, képeinek erkölcsi tanúsága és alkotásainak megrendelői azt bizonyítják, hogy mélyen vallásos ember volt. Művei legnagyobb számban a katolikus uralkodó, II. Fülöp spanyol király gyűjteményében maradtak fent. Festményeinek fő témái az emberi bűnök, gyengeségek bemutatása.  Zsúfolt kompozíciójú képein az ember- és állatfigurák keveredéséből fantasztikus lények, démonok, szörnyek jönnek létre, melyek a védtelen emberi alakokat kárhozatba viszik, kínozzák. Ezek a lények rendszerint valamelyik halálos bűn (lustaság, bujaság, kevélység, harag, irigység, fösvénység, falánkság) ábrázolásai. Több szárnyas oltárt is festett, melyek inkább egy mágikus világba vezetnek, mintsem vallási áhítatra ösztönöznek. A legismertebbek a Szénásszekér-triptichon (1500 körül), a Gyönyörök kertje (1504 körül), és a Szent Antal megkísértése (1505 körül). Bosch életműve csúcsának a Gyönyörök kertje-triptichont tartják. Az oltár bal szárnyán a csodálatos paradicsomi környezet látható, ahol éppen befejeződött a teremtés. A háttérben az élet kútja, Ádám és Éva állatokkal és mesebeli lényekkel körülvéve látható. A triptichon középső tábláján az Édenből kitaszított bűnös, kísértésnek kitett, testi élvezeteket, gyönyöröket hajszoló emberiséget ábrázolja. Az egyes részleteket nehéz megfejteni, olykor szokások, közmondások is lehetnek, mint a buborékban ülő szerelmes pár, akik talán a korabeli flamand közmondást jelenítik meg: „A boldogság olyan kényes, mint az üveg, hamar összetörik.” A háttérben a fiatalság kútja látható. Az oltár jobb szárnyán, pedig a Pokol rettenetes részleteit tárja fel, ahol az elkárhozottak elnyerik büntetésüket. Bosch festményeinek világa és allegorikus témái nagy hatással voltak id. Pieter Bruegel németalföldi festő művészetére. A 20. században pedig a szürrealisták megjelenésével fedezik fel ismét műveit, melyeket a szürrealizmus előfutárának tekintenek.
16.	100 éve hunyt el Umberto Boccioni (1882–1916) olasz futurista festő. 1899-ben Rómában Nudo szabadiskolájába iratkozott be, ahol rajzolni tanult. Az akadémiai oktatást nem sokra tartotta. 1900-ban egy Basilici nevű festő bemutatta Severininek, később megismerkedett Giacomo Ballával. Balla műtermi munkáját nagy érdeklődéssel figyelte, tőle tanulta meg a pointilista technikát. Legkorábbról ismert művei 1901-re tehetők. 1906-ban Párizsba utazott, ahol megismerte Georges Seurat, Paul Signac, Camille Pissarro és mások műveit. Utazásait folytatta Oroszországba, majd Varsón és Bécsen keresztül tért vissza Itáliába. 1907-ben Velencében tanult, majd Milánóba költözött. 1910 januárjában ismerte meg Marinetti futurista írót, februárban Ballával, Carrával, Russolóval és Severinivel kiadta a Futurista festők manifesztumát. Szociális és művészeti kérdéseket feszegettek, szakítani akartak a múlttal, a gépekben, a mozgásban, a sebességben, a bátorságban, a lázadásban, a dinamizmusban hittek. Céljuk a művészet és tudományos-technikai forradalom eredményei közötti szakadék áthidalása volt. Innentől kezdve új formanyelvvel, hatalmas erőkkel dolgozott korának új művészetén. Ennek a korszaknak legismertebb művei a Lelkiállapotok képsorozat, és a Térbeli folytonosság egyesített formái című bronz szobra. Boccioni tette közzé a Futurista szobrászat technikai kiáltványát, 1914-ben könyvet adott ki Futurista festészet és szobrászat (Dinamismo Plastico) címmel, és a futuristák minden kiállításán szerepelt. 1915 júliusában kerékpáros önkéntesekkel bevonult a frontra, innen decemberben leszerelt, visszatért Milánóba. 1916 júliusában ismét bevonult, de pár kilométerre Veronától megbokrosodott lováról leesett és sérüléseibe belehalt.
22.	125 éve született Jacques Lipchitz (1891–1973) litván származású, kubista szobrászművész. 1909-ben kezdett művészeti tanulmányokat, de legnagyobb hatással a Montmartre és a Montparnasse művészeti közössége volt rá, melynek Juan Gris, Pablo Picasso, Amadeo Modigliani voltak tagjai. Első önálló kiállítása 1920-ban Párizsban volt. Szobrászatában a kubista, új formanyelv érvényesül, az absztrakt formák között az üres terek válnak meghatározóvá. Műveiben többször az „ember és a hangszer” témáját dolgozta fel, mint a híres Fekvő akt gitárral (1928) című bronz szobrában. A hullámzó tömegek között felismerhetőek a női test vonulatai, ami szinte egybeolvad a gitár alakjával. A tömör tömeget merészen üresen hagyott részek alakítják. Lipchitz alkotásainak többsége az Egyesült Államok nagy múzeumaiban található.  
26.	350 éve hunyt el Frans Hals (1580–1666) holland festő. Családja flamand származású, Antwerpenből protestáns vallásuk miatt telepedtek át Haarlembe, mely a holland barokk legjelentősebb művészeti centruma volt. Hals alkotásainak nagy része ebben a városban található, a róla elnevezett múzeumban. Első ismert műve, Jacobus Zaffius képmása (1611), visszafogott vonalvezetésű lélektani ábrázolás, összhangban áll a modell személyiségével, aki a haarlemi Ágoston-rendi Helio-kolostor apátja volt. Frans Hals igazi stílusa 1620 és 1640 között alakult ki, amikor az aprólékos ecsetvonásokkal megrajzolt portrék mellett a kép egyes részein már könnyed előadásmód, széles ecsetkezelés, lazán odavetett színfoltok jelennek meg. Leginkább felszabadult képei azok, melyeknek nem volt megrendelőjük, a haarlemi alvilág alakjait megörökítő "portréi", mint a Cigánylány című festménye (1628–1630). A lány arca természetes, kifejező, az elmosódó háttér ferde csíkozásától a kompozíció lendületes, mely a figyelmet a lány mosolygó szeme és szája felé irányítja. A holland festészetben jellemző csoportarckép műfaját a haarlemi Szent György Katonai Társulat tisztjeinek bankettje (1616) és A haarlemi aggok házának elöljárónői (1664) című képeivel emelte igazi magaslatokra. Frans Hals nagy hatással volt a későbbi korokra. A női elöljárók, a kemény tekintetű, összeszorított ajkú asszonyok Vincent van Gogh művészetében térnek vissza. Courbet és az impresszionisták is csodálták alkotásait, tökéletes, letisztult kompozícióit és sugárzó lendületességét. Frans Hals, a 17. századi barokk festészet egyik legnagyobb festője elszegényedve, a haarlemi aggok házában hunyt el.

Szeptember
7.	75 éve hunyt el Vajda Lajos (1908–1941) festőművész. Zalaegerszegen született, családja 1915-ben Szerbiába költözött, majd 1922-ben visszaköltöztek Magyarországra és Szentendrén  telepedtek le. Alkotásainak nagy része a szentendrei Vajda Lajos Múzeumban található. 1928–30 között a Képzőművészeti Főiskolán tanult, mestere Csók István volt. 1928-ban belépett Kassák Munka-körébe, ekkor konstruktivizmus jellemzi művészetét. 1930–34 között Párizsban élt, itt készítette feszültségekkel teli fotómontázsait, mint a Háború (1930–33), Párduc és liliom, (1930–33). A montázs szinte mindvégig jelen maradt életművében. 1934-ben hosszú nehézségek után, de művészileg felkészülve tért vissza Magyarországra és Szentendrén kezdett dolgozni. Korniss Dezsővel a környező falvakban etnológiai gyűjtőmunkát folytatott. Vajda vonalas rajzokkal a tárgyak, épületek és ornamentális díszítések motívumait gyűjtötte: Szigetmonostori házfal (1935). Ezzel egy időben művészetében a szerbiai emlékekből ismert pravoszláv ikonok is megjelentek: Önarckép templomtoronnyal (1935). Ezt a szintézist „konstruktív-szürrealista tematikaként” határozta meg. Korniss-sal közösen kitaláltak egy ún. szentendrei programot, melynek lényege, hogy a tradíciók és az avantgárd művészet segítségével egy különleges közép-kelet-európai művészet alakítható ki. Alkotásaiban egyre inkább a szürrealista elemek kerültek túlsúlyba. 1940 őszén hat hétig munkaszolgálatos volt és decemberben kórházba került. 1941 őszén mindössze 33 évesen halt meg Budapesten, tüdőbajban.
13.	125 éve született Nemes Lampérth József (1981–1924) festőművész. Az 1911–12-es tanévben a Képzőművészeti Főiskolán Zemplényi Tivadar és Bosznay István növendéke volt. Az ekkor festett Önarckép (1911) színsávjai már rá jellemzően ritmikusak és dinamikusak. Fény-árnyék ellentétekre koncentráló tusrajz-sorozatot készített az Epreskertben és a Városligetben, amit Városligeti fák (1912) címen megfestett olajjal is. 1912 decemberében festi elhunyt édesapját ábrázoló Ravatal című drámai erejű képét. 1913 tavaszától egy éven át Párizsban dolgozott, ahol a Szajna-hidakról készült erőteljes tusrajz-sorozata. Amikor kitört a világháború, hazatért és bevonult katonának, de 1915 elején megsebesült és Budapestre szállították. Város- és tájképeivel párhuzamosan készített női aktokat ábrázoló tusvázlatokat és olajképeket: Háttal álló női akt (1916). Megismerkedett Kassák Lajossal, aki a Ma című folyóirat 1916. decemberi számában három tusrajzát közölte. 1917 őszén szerepelt a Ma harmadik demonstratív kiállításán, a Tanácsköztársaság alatt a Proletár Képzőművészeti Műhely festészeti szakosztályának tanára volt. A forradalom bukása után kivándorolt Berlinbe, ahol 1920 októberében a Gurlitt Galéria kiállításán szerepelt. Egy svéd műgyűjtő meghívta Stockholm melletti kastélyába, ám itt csak egy hónapig tudott alkotni, mert betegsége elhatalmasodott rajta, visszatért Budapestre, barátai az angyalföldi elmegyógyintézetben helyezték el. Állapota csak átmenetileg javult, fiatalon hunyt el. Utolsó éveiben expresszív tusportrékat rajzolt betegtársairól. Legfontosabb alkotásait a Magyar Nemzeti Galéria őrzi.
15.	100 éve született Nagy Zoltán (1916–1987) grafikus, bélyegtervező. 1936–1941 között az Iparművészeti Főiskolára járt, mestere Haranghy Jenő volt. Olaszországban, Jugoszláviában és Bulgáriában járt tanulmányúton. 1940-től a Pénzjegynyomda tervezője, 1943-tól szerepelt hazai és külföldi grafikai bemutatókon. Nagy Zoltán a rézmetszés hagyományainak nagy technikai felkészültségű alkotója volt. Finom részletek, jó karakterizáló képesség, harmonikus kompozíció jellemzi műveit. Bélyeggrafikusként is jelentőset alkotott, a Magyar Posta megbízásából közel 300 darabot tervezett. A metszett bélyegtervezés technikájának csúcsát 1953-ban érte el Népviselet című bélyegsoraival. Nagy Zoltán talán legismertebb alkotása az 1970-ben kibocsátott lila színű 500 forintos papírpénzt, melyen Ady Endre portréja és az Erzsébet-híd képe látható. 
17.	A Szakrális Művészetek hete ezen a napon kezdődik. Az Ars Sacra Fesztivál a 2007-es nemzetközi Városmissziós rendezvénysorozat gyümölcse. Az Ars Sacra Fesztiválhoz évről évre önkéntesen csatlakoznak Magyarország legnagyobb múzeumai, kulturális központjai, templomai, számos galéria és művész. A fesztivál programjai – kiállítások, különböző műfajú koncertek, színházi és irodalmi előadások, tárlatvezetések, gyerekprogramok – ingyenesen látogathatók. Időpontja: 2016. szeptember 17.- 25. Bővebben: http://www.ars-sacra.hu
	E napon kezdődik Kulturális Örökség Napjai kétnapos rendezvénysorozat. Az idei év központi témája az „Ezer arcú műemlék – 170 éve született báró Forster Gyula, a Műemlékek Országos Bizottsága egykori elnöke”.  Egyúttal csatlakoznak az Európai Unió 2016-os ajánlásához, az „Örökség és közösség” témaköréhez, valamint az 1956. évi forradalom 60. évfordulójához. Bővebben: http://www.oroksegnapok.hu
26.	225 éve született Théodore Géricault (1791–1824) francia festő, egyike az első romantikus művészeknek. Az iskolai képzését hamar megszakította, mert nem bírta elviselni mestere megrögzött klasszicista stílusát. 1810–1815 között a Louvre képeit másolta, Rubens, Tiziano, Velázquez és Rembrandt festményein keresztül sajátította el az alakábrázolást, a kompozíciót és a kifejezőerőt. Rómába utazott, hogy Michelangelo és Caravaggio képeit tanulmányozhassa. Géricault a katonai témákhoz és a kortárs eseményekhez vonzódott. Korai művein tiszteket, lovakat ábrázol, a drámaiság folyamatosan kezd kialakulni művészetében. Leghíresebb alkotása a Medúza tutaja (1819) egy valós tragédiát dolgozott fel. 1816. július 2-án Afrika partjainál hajótörést szenvedett Medúza nevű fregatt kapitánya magára hagyta az utasokat és elmenekült. Tizenkét napig hánykolódtak egy tutajon az emberek. Géricault azt a kétségbeesett pillanatot ábrázolta, amikor a látóhatáron feltűnő vitorlásnak integetnek a hajótöröttek, ami úgy tűnik, nem vette észre őket. A vitorlás később visszatért. Géricault képe élethűen visszaadja a borzalmakat, amit a túlélők meséltek. A festmény drámai, erős fény-árnyék hatással, megrázó, igazi romantikus mestermű. Mint ahogy Géricault egész személye is az volt, megtestesítette a romantikus, szenvedélyes, folyton lobogó művész alakját, aki törvényszerűen fiatalon halt meg. 
27.	5 éve hunyt el Makovecz Imre (1935–2011) a magyar organikus építészet megteremtője.  A Műszaki Egyetem végzett, számos középület és lakóház tervezője. 1970-ben mozgás-kísérlet tanulmányokat végzett és ebben az évben látogatta meg első alkalommal Kós Károlyt. 1971-től a VÁTI-ban dolgozott. Itt tervezte egy év múlva a nemzetközi elismerést kiváltó sárospataki Művelődés Házát. Az organikus szemlélet a ház formájában is tetten érhető, a homlokzat formája szimmetrikus, egy arcra emlékeztet, az épület alaprajza U alakú, mely két ölelő karként fogadja a belépőket. 1974-től elmélyült a népművészeti minták tanulmányozásában, ezekből később ihletet merített egyedi művei megalkotásakor. 1992-ben hatalmas nemzetközi sikert aratott a sevillai világkiállítás magyar pavilonja, melyet főműveként tartanak számon. Az épület egy hátára fordított bárkára emlékeztet, gerincéből hét torony emelkedik ki. A belső kialakításakor a falrésekbe programozott hang és fényeffektusokat helyezett. 1993-ban a Magyar Művészeti Akadémia alapítói között volt. 2005-ben tervezte a felső-krisztinavárosi „Feltámadás templomát”, amelynek tervrajzait 2011-ben XVI. Benedek pápa pappá szentelésének 60. évfordulóján a Vatikánban szervezett kiállításon mutathatott be.
29.	75 éve hunyt el Aba-Novák Vilmos (1894–1941) festő, grafikus, a római iskola legerőteljesebb, legtermékenyebb alkotója a két világháború közti Magyarországon. Kiváló kompozícióteremtő képesség, monumentalitásra törekvő stílus jellemzi művészetét. 1912–14 között a Magyar Képzőművészeti Főiskolán tanult, mestere Révész Imre volt. Alkotott a szolnoki művésztelepen és a nagybányai művésztelepen is. 1928–30-ig a Római Magyar Akadémia ösztöndíjasa, 1939-től a budapesti Képzőművészeti Főiskola tanára. Freskófestőként monumentális állami és egyházi megbízásokat teljesített, mint a szegedi Szent Demeter-kápolna falképe (1931), a jászszentandrási templom freskói (1933), a szegedi Hősök kapuja boltozata (1936), a városmajori templom mennyezete és szentélye (1938) a székesfehérvári Szent István-mauzóleum (1938–39). Késői temperafestményeinek virtuóz stílusa magába olvasztotta az expresszionizmus és az olasz novecento formanyelvének elemeit, a cirkusz- és népéletképekben tarka színekkel, karikaturisztikus elemekkel idézte fel az alföldi nép életét. 
50 éve hunyt el André Breton (1896–1966) francia író és esztéta. A Dada mozgalmában való részvétele után a szürrealizmus irányzatának megalapítója, teoretikusa volt. 1924-ben megszerkesztette az I. Szürrealista kiáltványt. Komoly gyűjteménye volt a modern festők, szobrászok és fotóművészek alkotásaiból, mely gyűjtemény halála után egy ideig a párizsi Georges Pompidou Központban volt megtekinthető.

Október
3.	150 éve született Pierre Bonnard (1867–1947) francia festő, a posztimpresszionizmus neves képviselője, a Nabis művészcsoport egyik alapító tagja. Kezdetben jogi tanulmányokat folytatott, emellett azonban a Julian Akadémiát, majd az École des Beaux-Arts-t is látogatta, és művészbarátságai voltak rá nagy hatással. 1889-ben megalapították a Nabis festőtársaságot, mely Paul Gauguin elveit követve kezdett alkotni, intenzív, tiszta színekre építve: „Milyennek látja ezt a fát? Zöld. Használja palettája legszebb zöldjét! És ezt az árnyékot? Inkább kéknek? Ne féljen a lehető legkékebbre festeni!” Bonnard lassanként megtalálta saját egyéni festői stílusát, a csoporthoz való kapcsolódás után már csak a művészeti pályának élt. Fő témái az enteriőrök, arcképek, aktok voltak. Alakjait mindennapi tárgyak között ábrázolta, különleges megvilágítást alkalmazva, a kép hátterébe rendszerint tükröt, nyitott ajtót vagy egy tájra nyíló ablakot helyezett. Korai műveiből a budapesti Szépművészeti Múzeum őrzi az Anya és gyermeke (1894) című festményét és több grafikáját. 
12.	525 éve hunyt el Piero della Francesca (1415 körül–1492) itáliai reneszánsz festő, elméleti író és matematikus. Életéről kevés adat maradt fent. Művészetét a perspektíva és a rövidülések mesteri ábrázolása jellemzik. Festészeti szakkönyvet írt, melyben illusztrálta a tárgyak és az arányos emberi test lineáris perspektívában való ábrázolásának módszerét. Főműve és egyben a reneszánsz festészet egyik legfontosabb alkotása, az arezzói S. Francesco templom kórusába, a Bacci család megrendelésére festett nagyszabású freskóciklusa, a Szent Kereszt története. Ádám halálától a Kereszt Jeruzsálembe viteléig foglalja össze az ember megváltásának bibliai történetét. A kisméretű Krisztus ostorozása (1455) című táblaképe tökéletes perspektívában megfestett, különleges összefüggései miatt az arezzói freskókhoz hasonlóan, máig számos értelmezési nehézséget vet fel. Az urbinói herceg számára több festményt is készített, ezek közül legfontosabb a hercegi párról készített portré, Federico da Montefeltróról és Battista Sforzaról készült diptichon. A kép háttérben látható tájképekhez hasonlóak Leonardo da Vinci festészetében jelennek majd meg.
25.	75 éve hunyt el Robert Delunay (1885–1941) francia festő, az orfizmus meghatározó alakja. Egyéni stílusa kialakulásáig több irányzatban is alkotott, mint impresszionista, pointillista, fauve, kubista. A Párizs városa (1912) című képén, melyet a Salon des Indépendants-on mutatott be, már csak a fény és a szín foglalkoztatta. Hasonlóan stílusteremtő műve az Ablakok (1912), ritmikusan felrakott színekből áll. Guillaume Apollainaire ennek hatására írta Ablakok című versét, amelyet Delaunay-nak ajánlott, ő nevezte el a festő stílusát orfizmusnak. Valójában ez az új irányzat egyszerre bukkant fel számos európai országban, ezért is voltak Delunay kiállításai nagy hatással a többi művészre. Stílusát a végsőkig érlelte, a tárgy nélküli „tiszta” festészet iránti törekvés nyilvánul meg művészetében.
26.	75 éve született Birkás Ákos (1941–) festőművész. Budapesten, Berlinben és Franciaországban él. 1959–1965 között a Magyar Képzőművészeti Főiskolán tanult, mestere: Fónyi Géza. 1966–1984 között a Képzőművészeti Szakközépiskolában (Kisképző) tanított. Fő műfaja a portréfestészet, korai művein expresszív erővel, majd egyre realistábban, egészen a fotórealizmusig jutott. A ’80-as években képei absztrakt irányba változnak: az arc, a fej elvont megjelenítései erőteljes ecsetvonásokkal. Ezekkel a sorozataival válik külföldön igazán ismerté. Az 1994-ben a Fővárosi Képtár Kiscelli Templomterében rendezett kiállításán festményeinek szakrális jellege felerősödött, ikonszerűvé váltak. Későbbi művei újra figurális irányt vettek, Birkás Ákos a mai napig aktív szereplője a kortárs magyar képzőművészetnek. 
30.	275 éve született Angelika Kauffmann (1741–1807) svájci-osztrák klasszicista festőnő. Bár ebben az időben minden tanult hölgynek kellett tudni rajzolni, tájképet festeni, Kauffmann az igazi művészeti élet szereplőjévé vált, korának legünnepeltebb művészei közé tartozott, festményeket, rézkarcokat készített. Apja Joseph Johann Kauffmann freskó- és portréfestő volt, aki hatéves kora óta tanította rendkívül tehetséges lányát. Itáliában nőtt fel, Winckelmannal 1766-ban Rómában ismerkedett meg. Első házasságát az anglikán egyház 1768. február 10-én érvénytelenítette, mivel férje csaló volt, álnevet viselt és kifosztotta. Második házasságát Antonio Zucchi velencei festővel kötötte. Férjével és apjával együtt 1776-ban Velencébe költözött, majd édesapja halála után Rómába. 1787-ben megismerkedett Goethével, akinek Iphigenia című művéhez nagyszámú illusztrációt készített. Angelika Kauffmann egyik alapító tagja volt a londoni Király Művészeti Akadémiának, ahol több festményét is kiállította. Műveinek többsége azon palotákban található, amelyekben festette őket, angol, német, olasz és orosz gyűjteményekben. Történelmi festményei, mint például Abélard búcsúja Héloïse-tól (1780) az erkölcsi tartalomra helyezik a hangsúlyt, míg portréi, Juliane von Krüdener és fia, Paul (1786) inkább finom jellemábrázolások. 

November
16.	500 éve hunyt el Giovanni Bellini (1433 körül–1516) a velencei reneszánsz festészet egyik óriása. Szerepe volt az új színhasználat, az olajtechnika bevezetésében, a perspektivikus ábrázolás terjesztésében. Apjától, Jacomo Bellinitől tanul festeni öccsével a szintén festővé váló Gentile Bellinivel közösen, de hatással volt rá sógora Andrea Mantegna művészete is. Bellini egyik első remekműve a leghíresebb Pietàja (1465). Az alakok szinte az egész kép felületét betöltik, Jézus alakját függőlegesen ábrázolja, mintha még élne. A Szűzanya és Szent János tartják meg Krisztus sápadt testét. Mária megkoronázása (1475) képe azért is egyedülálló, mert olajjal festette, amit Európában inkább csak az északi művészek használtak. Madonna a Kisdeddel (1485) című oltárképét tartják legfontosabb művének, azonban kortársai között leginkább portréi miatt volt híres. Finom színezetű arcképei közül Leonardo Loredan dózse arcképe bizonyosan kizárólag Giovanni Bellini alkotása. Ünnepelt festő volt, rengeteg megbízással, műhelyében fiatal tehetségeket foglalkoztatott. Legnagyobb festővé tanítványai közül Tiziano vált, de hatása túlmutat a 16. századon, felismerhető a romantikus Delacroix művein, és az impresszionisták is csodálták alkotásait.  
19.	175 éve született Schulek Frigyes (1841–1919) az eklektikus építészet jeles képviselője. Akadémiai tanulmányait Bécsben Van der Hüllnél, majd Schmidt Frigyes mesteriskolájában végezte. 1870-ben Pesten telepedett le és Steindl Imre építészirodájában kezdett dolgozni, majd a Mintarajziskolában is tanított. 1872-től a Műemlékek Országos Bizottságának építésze. 1903–1911 között középkori építészetet tanított a Műegyetemen. Több fontos középkori magyar építészeti emlék helyreállítása fűződik a nevéhez, legközismertebb a Budavári Nagyboldogasszony-templom átépítése (1873–96). A templomot IV. Béla építette, amit gótikus stílusban egészítettek ki a 14. században, Mátyás király kápolnákkal és toronnyal bővítette. A törökök dzsámivá alakították, majd a jezsuiták barokk stílusban építették át. Schulek átalakításai nyomán a középkori eredeti alaprajz került vissza, újra faragtatta az oszlopfőket, román és gótikus kiegészítéseket végzett és kerámiacsempével fedte le a templomot. Egyéni jelentős tervei közül az 1903-ban felavatott neoromán stílusú Halászbástya és a budapesti János-hegyi Erzsébet-kilátó (1910) a legismertebbek. 

December
4.	150 éve született Vaszilij Kandinszkij (1866–1944) orosz származású festő, a 20. századi absztrakt művészet fontos alakja. Eleinte jogi pályára készült, sikeresen befejezte jogi tanulmányait, amikor úgy határozott, hogy festő lesz. Korának művészeti központjába, Münchenbe utazott és beiratkozott egy szabadiskolába. Egyéni stílusa lassan fejlődött, Első absztrakt akvarell című nonfiguratív művét 1910-ben festette, ami csak színfoltokból, vonalakból, mértani formákból állt. Az inspirációjáról azt írta feljegyzéseiben, hogy egy délután megpillantott egy képet a műterme falának döntve, amelyre rácsodálkozott, de közelebbről szemlélve rádöbbent, hogy ez az egyik fejjel lefelé fordított saját festménye. A színek érzelmi hatására, absztrakcióra való törekvése ekkortól bontakozott ki. A festészet és a zene formai kapcsolatát egész életében kutatta. Életműve három korszakra osztható: drámai korszak, hűvös korszak, biomorfikus absztrakció. Ezeken belül festményeinek témái, számozott elnevezésükkel zeneművekre emlékeztetnek: impressziók (a természet által keltett benyomásokon alapulnak), improvizációk (ösztönös érzelmi reakciók alakítják), kompozíciók (lassan kibontakozó, hosszú előkészítéssel készülő). Az első világháború kitörésével, el kellett hagynia Németországot. Moszkvába ment, ahol a kezdeti szovjet rendszer nagyra becsülte a modern művészeket. Kandinszkij többek között a Moszkvai Művészeti Főiskola tanára lett. 1919-ben létrehozta a Művészeti Kulturális Intézetet és a Szovjet Művészettudományi Akadémiát. Amikor a szovjet vezetés a szocialista realizmus felé fordult, Kandinszkij Berlinbe utazott, majd 1922-ben Weimarban a Bauhaus tanára lett, 1925-től Dessauban szabad festészet oktatott, megírta Pont és vonal a síkban című, elméleti kérdésekkel foglalkozó könyvét. Bauhaus bezáratása után Kandinszkij feleségével együtt Párizsba költözött. A festés mellett verseket is írt, ekkor született a jelentős Absztrakt vagy konkrét című katalógusszöveg, amelyben az absztrakció fogalmát finomította, ezzel az 1945 utáni absztrakt művészetre maradandó hatást gyakorolva. Részt vett avantgárd csoportok, a müncheni Phalanx, a drezdai Die Brücke-csoport kiállításain is. Az absztrakt művészet kikerülhetetlen teoretikusa volt, az "abszolút", "tiszta" festészet elméletének kidolgozója. Festészete nagy hatással volt a 20. század más alkotóira.
5.	125 éve született Alexander Rodcsenko (1891–1956) kiemelkedő orosz avantgárd festő, szobrász, fotóművész. A kazanyi művészeti iskolában végzett, 1914-től az absztrakt művészet irányába fordult. Hatottak rá a konstruktivizmus törekvései, a dadaisták hatására fotómontázsokat készített, festészetében önálló absztrakt irányzatot dolgozott ki. Segített Tatlin-nak a III. Internacionálé emlékművéhez készített fa modell megalkotásában. 1919-ben Moszkvában Maleviccsel közösen állított ki a Szuprematista – Non-objektivista kiállításon. A húszas évek első felében mobil szobrokat készített. Ezzel párhuzamosan az alkalmazott művészetek irányába fordult és könyvtervezéssel, színházi díszlet- és textiltervezéssel foglalkozott. Rodcsenko 1924-ben kezdett fotózni, a fényképezőgép használatának hagyományos látószögével szakítva, témáit alulról, vagy felülről, különleges szögekből fényképezte. A szocialista-realista fotó egyszerű látásmódjának kialakulása Rodcsenkonak köszönhető. Szerkesztőként, fotósként számos propagandafeladatokat látott el, tervezője volt az Épülő Szovjetunió című folyóirat több számának. Azonban 1930-tól mellőzni kezdték, amit egy propagandaplakátjának köszönhetett. Az Úttörőlány című képet azzal bírálták, hogy a szovjet embernek nem az égben, hanem a földön kell keresnie a jövőt. 1938-40 között készült cirkuszi fotói jelentős alkotások. 
6.	175 éve született Jean Frédéric Bazille (1841–1870) francia impresszionista festő. Ha nem hunyt volna el olyan tragikus hirtelenséggel, akkor a tehetséges Bazille ma Monet, Renior mellett a legismertebb impresszionista művész lehetne. Gazdag protestáns családba született. Apja csak az orvosi tanulmányok mellett engedte számára a művészeti tanulmányok elkezdését. 1862-ben Párizsba költözött, ahol megismerkedett Renoirral, Sisley-vel, és az impresszionista festésmóddal és Charles Gleyre osztályába kezdett járni. Miután orvostanhallgatói vizsgáit letette, idejét teljes mértékben a festészetnek szentelte. A fiatal Monet, Sisley és Manet lettek barátai, akikkel megosztotta műtermét, festészeti alapanyagokkal támogatta őket, hiszen Bazille-nak nem voltak anyagi gondjai. Huszonhat évesen festette legismertebb alkotását a hatalmas méretű Családi találkozó (1867-68) című képét. Bazille egyedülállóan egyesítette az impresszionista tájképfestészetet a portréval, ami különösen nehéz műfaj az impresszionizmus eszközeivel. 1870 augusztusában bevonult katonának, és a francia-porosz háborúban a csatatéren hunyt el.
13.	550 éve hunyt el Donatello (Donato di Niccolo di Betto Bardi) (1386–1466) a firenzei kora reneszánsz legjelentősebb szobrásza. Lorenzo Ghiberti mellett Donatellót tartják a reneszánsz szobrászat megteremtőjének. Különféle anyagokból dolgozott, mint kő, viaszvesztéses eljárással készített bronz, fa, kerámia. Firenzén kívül Rómában, Padovában és Sienában alkotott. Munkássága a kisebb perspektivikus mélydomborművektől kezdve a köztéri és épületszobrokig terjed. A Szent György és a sárkány (1417) című alkotása korának egyik első centrális perspektívában készült domborműve. A firenzei dóm campaniléjének fülkéibe 1418 és 1436 között öt próféta szobrot faragott, karakteres arcú, drapériás alakokat, köztük Habakukot és Jeremiást. Az 1430-as évektől kezdve készített szabadon álló bronz szobrai hatalmas újítást jelentettek, közülük talán leghíresebb, ma a Bargellóban látható bronz Dávid (1430 körül). A Mediciek megrendelésére készült mű formajegyeiben követi a bibliai leírást, a győztes Dávid lába a brutális Góliát levágott fején nyugszik, azonban kontraposztban álló alakja szokatlanul törékeny. Az antikvitás óta ez volt az első körbejárható, szabadon álló mezítelen figura, mely nem kapcsolódik semmilyen épületi elemhez. 1443 és 1450 között Padovában dolgozott, ekkor készíti el a Gattamelata („Macskaképű”), eredeti nevén Erasmo de Narni zsoldosvezért ábrázoló monumentális, életnagyságú bronz lovas szobrát. A szobrot a hadvezér fia rendelte, aki sikeres hadvezérként kívánt apjának emléket állítani, bár a köztudat inkább csúfos vereségeiről ismerte. Az ókori rómaiak óta nem készült hasonló bronz lovas szobor, Donatellonak a követendő példa Marcus Aurelius lovasszobra lehetett. Miután visszatért Firenzébe, Cosimo de’ Medici szolgálatában állt, többek között megalkotta Judit és Holofernész (1455-60), a zsarnokság feletti győzelmet szimbolizáló, magas talapzatra állított bronz szoborcsoportját, valamint Bűnbánó Magdolnát (1456) ábrázoló szobrát. Alkotásai nagy hatással voltak a reneszánsz szobrászat további alakulására. 
21.	75 éve született Bohus Zoltán (1941–) szobrász- és üvegművész. 1966-ban végzett a Magyar Iparművészeti Főiskolán, ahol 1978–1993 között az üveg szak vezetője lett. 1970-ben házasságot kötött Lugossy Mária magyar ötvös-, szobrász-, üvegtervező- és éremművésszel, akivel alkotótársként számos közös kiállítást rendeztek. Művészetében a ’80-as évek elejétől az acélt lassan felváltja a hidegen megmunkált, ragasztott, csiszolt síküveg. Műveinek fontos vonása az üveg természetének, áttetszőségének kiemelése, a plasztikán belül megjelenő fény alakította terek hangsúlyozása. Ismert alkotása a Kapu (1990), melyben az összeillesztett üveglapokon belül a motívumok megsokszorozódva jelennek meg az üvegtömb belsejében. Bohusnak nagy szerepe van abban, hogy Magyarországon az üveg-, ezen belül a konstruktivista szobrászat jelentőssé vált. 
22.	100 éve hunyt el Pártos Gyula (1841–1916) építész, Lechner Ödön mellett a magyar szecesszió egyik úttörője. Negyedszázadon keresztül dolgozott együtt Lechnerrel, többek között az Iparművészeti Múzeum felépítésében. Pártos tervei alapján épült a kiskunfélegyházi Szent István-templom, a kecskeméti református bazár és a bajai takarékpénztár.

2017
Január
10.	100 éve hunyt el Madarász Viktor (1830–1917) a magyar romantikus, történelmi festészet nagy alakja. Apja kérésére jogi tanulmányba kezdett, amelyet 1848-ban megszakított. Katonaként vett részt szabadságharcban, egészen a világosi fegyverletételig harcolt. Az 1848/49-ben átélt élmények meghatározták egész életét, művészetét. Kezdetben ugyan folytatta jogi tanulmányait, de Pósa Gábor arcképfestőhöz kezdett járni, majd 1853-tól 1855-ig a bécsi Akadémia történeti-festészeti osztályának lett hallgatója. 1856-tól kezdve a párizsi École des Beaux Arts-ban tanult akadémikus-romantikus festészetet. Ebben az időben születtek legnagyobb művei, többek között Hunyadi László siratása (1859), Zrínyi és Frangepán a bécsújhelyi börtönben (1864). A Hunyadi László siratása képét az 1861-es párizsi Szalonon aranyéremmel jutalmazták. Az igazságtalanul lefejezett Hunyadi teste egy sötét kápolnában nyugszik, a gyertyák drámai fényében térdelnek gyászolói. Az igazságtalanság és döbbenet megrázó ereje hatja át, a festmény napjainkig az 1848-as magyar szabadságharc leverése felett érzett nemzeti gyász megfogalmazása. Allegorikus célzásaival Madarász Viktor az önkényuralom csendes kritikusa volt. 1870-ben tért vissza Magyarországra, de a hazai kritikusok ellenségesen viszonyultak „franciás stílusához”, egy pályázaton Bethlen Gábor tudósai körében című alkotását elutasították. (Ma a 2000 forintos bankjegy hátoldalát díszíti.) A hazai folyamatos sikertelenség után 1873-ban visszavonult, és családja üzletet vezette tovább. A közöny annyira elkedvetlenítette, hogy néhány portrén kívül 20 évig semmit sem festett. Amikor újra alkotni kezdett, történelmi stílusát már nagyon meghaladták a 20. század új irányzatai, így újabb sikereket nem ért el.  Műveinek jelentős részét a Magyar Nemzeti Galéria őrzi. Madarász művészetét idővel visszaemelték megérdemelt helyére, a történelmi témájú festészetben Benczúr Gyula és Székely Bertalan mellett – a legnagyobbak között – tartják számon.
17.	150 éve hunyt el Jean Auguste Dominique Ingres (1780–1867) francia klasszicista festő. 1796-tól Jacques-Louis Davidnál tanult, később pedig Itáliába utazott ókori és reneszánsz remekműveket, főként Raffaello képeit tanulmányozni. Az 1824-es párizsi szalonon aratta első nagy sikerét a XIII. Lajos fogadalma (1824) című képével. Korának egyik legbefolyásosabb művészévé vált. Témái sokoldalúak, a történelmi, ókori, vallásos, allegorikus festményei mellett, igazán kiemelkedőek portréi, melyek a modell személyiségét megdöbbentő élethűséggel adják vissza. A ruhák részletgazdag kidolgozásúak, a képek különböző elemei élesen, tisztán különülnek el egymástól. Az 1855-ös párizsi világkiállításon nagy sikert aratott I. Napóleon apoteózisa (1853) című képeivel. A török fürdő (1862) keleties, érzéki világot mutat be, a kép közepén a korai Nagy fürdőző (1808) képének alakja tér vissza. Hiába a különleges téma, Ingres aktjai letisztult festésmódjuk miatt mégsem válnak romantikus művé. Női alakjainak bájait csodálta Edgar Degas és Auguste Renoir is, valamint kompozíciós megoldásai, kifejező kontúrvonalai hatással voltak a 20. századi művészetére, alkotóira. Ingres még életében szülővárosának, Montaubannak adományozta számos alkotását és művészettörténeti gyűjteményét. Hálából városa már életében megépítette az Ingres Múzeumot, mely a művész számos festményét és 4000 rajzát őrzi a mai napig. A budapesti Szépművészeti Múzeum gyűjteményében található a montaubani oltár egyik angyalához készített vázlatrajza. 

Február
17.	225 éve született Ferenczy István (1792–1856) klasszicista szobrász. Fiatalon apja műhelyében lakatosinaskodott, aztán 1815-től Bécsben éremművészeti tanfolyamra járt, ahol Solon (1817) című rézmetszetével díjat nyert. 1807-től Fischer és Josef Klieber szobrász osztályában tanul. 1818-ban gyalog elment Rómába. Itt meghatározó tapasztalatokat szerzett, hat évet töltött Thorvaldsen műhelyében, ahol megtanulta a márványfaragást. Ezekben az években nagy segítséget jelentett számára a József nádor által nyújtott ösztöndíj és az osztrák követ, Kaunitz herceg feleségének támogatása, mely lehetővé tette, hogy a követség épületében legyen szállása. Római tartózkodása idején készítette Csokonai Vitéz Mihály mellszobrát (1818) és a Pásztorlányka (A szépmesterségek kezdete) (1822) című szobrát. Pesten nagy ünnepléssel fogadták alkotásait. Csokonait a klasszicizmus elveit követve erősen idealizálta, ugyanakkor nem antik, hanem magyaros öltözetben jelenítette meg. Szemben a Pásztorleánykával, ahol inkább egy görög istennő arca, alakja és ruhája elevenedik meg művében. 1824-ben tért vissza Magyarországra. Kazinczy Ferenc lelkes támogatója lett, megrendeléseket szerzett számára. Ferenczy sok portré és emlékszobor készítését vállalta el, ami viszont hosszú távon egyéni művészi fejlődését visszafogta. Célul tűzte ki a nemzeti szobrászat fellendítését, ezért elkezdte keresni a „magyar márványt”, amire Ruskicán talált rá megfelelő minőségben. Szobrászakadémia megalapítását tervezte, azonban törekvéseit nem támogatták. Hogy nagyobb alkotások készítését is el tudja vállalni, saját szobrászműhelyt hozott létre, ahol segédeket foglalkoztatott, tanítványokat oktatott. 1840-től Hunyadi Mátyás emlékművén dolgozott, rengeteg tervet készített, idejét, vagyonát erre fordította, de pénzhiányba és kritikába ütközött, támogatottság híján nem valósult meg a terv. Elkeseredettségében megsemmisítette a készülő művet. 1846-ban még befejezte Kölcsey Ferenc emlékszobrát, majd visszavonult Rimaszombatra, ahol már csak kisebb munkákon dolgozott és szegényen élt. Műhelyében tanult Izsó Miklós, a 19. századi hazai szobrászat jeles képviselője. 
27.	125 éve hunyt el Louis Vuitton (1821–1892) a francia divatipar egyik neves vállalkozója. 1854-ben nyitotta első üzletét Párizsban, ahol luxuskivitelű bőrtáskáit értékesítette, 1860-ban megépítette első saját műhelyét. Főként a vasúton utazók körében váltak népszerűvé vászonborítású utazóládái. Fia, Georges Vuitton 1896-ban alkotta meg a cég igazi arculatát, a híres „LV”monogrammal, és 1914-ben megnyitotta a világ akkori legnagyobb utazási kellékeket forgalmazó áruházát. Manapság a cég termékeit gyakran próbálják hamisítani, mivel a státuszszimbólum jelleggel bíró, luxusmárkának számító táskái, bőröndjei, bőrárui igen drágának számítanak. Elegancia, minőség, művészi érzék, tradíció és innováció jellemzi tárgyaikat, melyeknek ma is minden egyes darabja kézzel készül. 

Március
6.	150 éve, 1867-ben hunyt el Hild József (1789–1867) kiemelkedő klasszicista építész. A bécsi Képzőművészeti Akadémián végzett tanulmányai után Charles Moreau, osztrák építész mellett dolgozott, valamint apja, Hild János építkezésein. A családfő 1811-ben bekövetkezett halálát követően, Nápolyba, Rómába, Firenzébe és Milánóba utazott, hogy tanulmányait – a reneszánsz, az ókeresztény és az ókori emlékek tanulmányozásával – elmélyítse, és átvehesse családja építészeti cégét. Hazatérése után az 1820-as években már jelentős megbízásokat kapott, azonban az 1838-as pesti árvíz pusztításait követően még több épület megtervezésére kérték fel. Nagy szerepe volt a reformkori Pest klasszicista építészeti képének kialakításában. Korának legtermékenyebb hazai mestere volt, csak Pesten mintegy 900 tervre kapott építészeti engedélyt, melyekből sok meg is valósult. Életművének néhány legismertebb darabja, a teljesség igénye nélkül: egri főszékesegyház (1831–1837), esztergomi főszékesegyház homlokzata (1838–1846). A ceglédi református templom (1834) és a kunhegyesi református templom (1834). Deák téri evangélikus templom főhomlokzata (1856). Hild bérháztervei közül: a budapesti Gross-ház (V. József nádor tér 1.), Derra-ház (Október 6. utca), a hűvösvölgyi villák (Csendilla, Hild-villa). Intézményi épületei: esztergomi Takarékpénztár (1860–1862), Pesti Magyar Kereskedelmi Bank, a mai Gerbeaud-ház (V. Vörösmarty tér, 1861).
18.	100 éve hunyt el Ferenczy Károly (1862–1917) festőművész. Kezdetben jogi és mezőgazdasági tanulmányokat folytatott. 1884-ben Rómába utazott, amikor elhatározta, hogy rendszeres művészeti tanulmányokba kezd, elhatározásában útitársa, későbbi felesége, Fialka Olga festőnő is támogatta. Házasságukból három tehetséges gyermek született, Ferenczy Valér festő és grafikus, Ferenczy Noémi gobelinművész és Ferenczy Béni szobrász. 1885-ben Münchenbe utazott, aztán beiratkozott a nápolyi Festészeti Akadémiára. 1886-ban visszatért Münchenbe, ahol megismerkedett Hollósy Simonnal. 1887–89 között a párizsi Julian Akadémián tanult, magába szívta a változásokkal teli francia művészeti életet. 1889–92 között Szentendrén dolgozott, 1893-ban családjával Münchenbe költözött, majd 1896-ban visszatelepedett Nagybányára, a Hollósy-iskola egyik alapítójaként. Ettől kezdve a nyarakat Nagybányán, a teleket Budapesten töltötte. 1902-től a Nagybányai Szabad Festőiskola, 1906-tól haláláig a budapesti Mintarajziskola (1908-tól Képzőművészeti Főiskola) tanára volt. A millennium környékén jellemzően egyre több külföldön élő művész telepedett haza, magukkal hozva az új stílusokat, szakítva az akadémizmussal, baráti társaságokba, művésztelepekbe tömörültek. Ferenczy Károly egyéni stílusának kialakulására nagy hatással volt a nagybányai művésztelep, plein air stílusú képeit mindig a természetben festette. Életműve négy korszakra osztható. Szentendrei periódus (1883–1892): ekkor készíti pl. Kavicsot hajigáló fiúk (1890) című naturalista életképét. Müncheni periódus (1893–1896): inkább líra hangulatú plein air képeket festett, mint a Madárdal (1893). Nagybányai periódus (1896–1905): itt alakult ki jellegzetes egyéni stílusa, mely az impresszionistákhoz hasonló, pl. Október (1903). Dekoratív periódus (1905–1917): klasszikus szépségideálok jelentek meg képein pl. Vöröshátteres női akt (1911). Korszaktól függetlenül több bibliai témájú képet is festett: pl.: A hegyi beszéd (1897), Józsefet eladják testvérei (1900). A Keresztlevétel (1903), élénk színeivel egyik plein air remekműve. Végül 1914-ben festette utolsó bibliai témájú képét, a Pietát. Mivel ezzel elégedetlen volt, a festményt szétvágta (Fekvő Krisztus, Magyar Nemzeti Galéria; Mária és Magdolna, Ferenczy Múzeum; Szentendre és Szt. János evangélista, magántulajdon). 1916-ban újrakezdett egy másikat, de nem tudta teljesen befejezni. Számos jelentős alkotása a Magyar Nemzeti Galéria gyűjteményében található.

Április
18.	150 éve hunyt el Sir Robert Smirke (1780–1867) neves angol klasszicista építész. Épületei nagy hatással voltak az angliai klasszicizmus fejlődésére. Egyik vezetője volt az ókori görög épületek újjászületésének. Fontos közintézményeket tervezett, de templomokat, magánházakat is. Legismertebb épülete a londoni British Museum (1823–1844), mely a világ legnagyobb múzeumai közé tartozik. Tökéletes klasszicista stílusjegyei nagy hatással voltak az európai közintézmények építészetére, például nagy hasonlóságot mutat vele az 1906-ban átadott, Schickedanz Albert és Herzog Fülöp által tervezett budapesti Szépművészeti Múzeum is.  
26.	80 éve, 1937-ben volt Guernica bombázása. A baszk Guernica várost ért támadás a spanyol polgárháborúban történt taktikai bombázás volt. A lakott települést érő, civil áldozatokat követelő légibombázás, elvileg katonai célpontok ellen irányult. A bombázást követő tűzvész további nagy károkat okozott. Az ártatlan emberek halála, a város pusztulása több művészt is alkotásra késztetett, köztük legismertebb Pablo Picasso Guernica című festménye. 1936-ban a polgárháború kitörésekor nyílt meg Picasso kiállítása Barcelonában. A művész a köztársaságiak oldalára állt, akik hálájuk jeléül neki adományoztak a madridi Prado tiszteletbeli igazgatói címét. Picasso viszonzásul készítette el a bombázás borzalmait ábrázoló, absztrakciót és figurális elemeket ötvöző hatalmas festményt, mely életművének egyik főműve lett.
29.	150 éve született Fényes Adolf (1867–1945) festőművész. A Mintarajziskolában Székely Bertalannál, Weimarban Max Thedynél, Párizsban a Julian Akadémián tanult, végül tanulmányait Benczúr Gyula mesteriskolájában fejezte be. 1894-től kezdve több egyéni tárlata volt, országos csoportos kiállításon jelent meg. Fényes Adolf a szolnoki művésztelep alapítója. Festményeinek kedvelt helyszínei: Szolnok, Szentendre, Vác. Itáliai, franciaországi útja során tájképeket, múzeumbelsőket, templomokat festett. Hazatérve, realista korszakában a „szegény emberek” életével foglalkozott: Napszámos (1901). A nagy, pasztell színfoltokra épülő korszaka a nagybányai plein air festészet hatására jelent meg: Kisvárosi délelőtt (1904). Az első világháború idején palettája színei elsötétültek, megjelentek bibliai témái: Mózes vizet fakaszt a sziklából (1914). 1920-tól festményeit a tájak, falusi utcarészletek uralták, később pedig a madártávlatból komponált alföldi táj, ahol a természet és a földművesek föléjük magasodó hatalmas fellegekkel jelentek meg: Tavaszi szántás (1930

Május
6.	150 éve született Iványi Grünwald Béla (1867–1940) festőművész. A Mintarajziskolában Székely Bertalan és Lotz Károly volt mestere, majd Münchenben folytatta tanulmányait. 1887 őszén Párizsban tanult a Julian Akadémián, Csók Istvánnal, Ferenczy Károllyal együtt. Aztán ismét Münchenbe ment, ahol Hollósy köréhez csatlakozott. 1896-ban a nagybányai művésztelep megalapítói között volt, ahol 1909-ig tanított is, egészen a kecskeméti művésztelep megszervezéséig. Témái változatosak, folyamatosan alakultak: szimbolikus-történelmi a Hadúr kardja (1890), „finom” naturalista az Ave Maria (1891), míg később erőteljes nagybányai kolorizmus jellemzi, pl. Bércek között (1901). 1904 őszén megkapta a Fraknói-díjat, és feleségével egy évre Rómába utazott. 1907-től képei a dekoratívabbak lesznek. Gauguin tahiti nőalakjainak hatására fedezte fel a nagybányai cigányok témáját, Cigányok a fűben (1905). Visszatérő témája lett a vándorcigányok színes, szabad világa, illetve motívumai között gyakran szerepelt a tájban elhelyezett női akt és az intenzív színekkel festett virágcsendélet. 
18.	Múzeumi Világnap. Ennek alkalmából a hétvégén, május 20–21-én tartják a Múzeumok Majálisát a Múzeumkertben és a Magyar Nemzeti Múzeumban, immáron 22. alkalommal. A 40.000 látogatót vonzó kulturális fesztivál 120 hazai múzeumnak nyújt bemutatkozási lehetőséget. Hagyományosan ekkor osztják ki az Év múzeuma- és az Év kiállítása-díjakat. Bővebb információ: http://muzeumokmajalisa.hu/
27.	50 éve hunyt el Johannes Itten (1888–1967) svájci festő és művészetpedagógus, a Bauhaus korai korszakának egyik legfontosabb alakja. Az általa vezetett tanfolyam kulcsfontosságú volt az iskola műhelyrendszerű képzésében, természet- és anyagtanulmányokat, kontraszt-, forma- és ritmustant oktatott, aktrajzolást irányított, fal- és üvegfestészet tanított. Itten elképzelése szerint tanítványainak magas szintű mesterségbeli tudással felvértezett „alkotó emberré” kell válni, ez viszont a Bauhaus későbbi elképzeléséitől már eltért. Hiszen Gropius a „létrehozott termék (társadalmi) hasznosságára, használhatóságára és esztétikai kvalitására” fektette a hangsúlyt. 1923 márciusában Itten kivált a Bauhausból, de továbbra is művészeti neveléssel foglalkozott, a második világháborút követően pedig, a svájci művészeti múzeumok szervezésén dolgozott. A Bauhausban kialakított oktatási rendszere: az oktató-mester rendszerű műhelymunka meghatározó lett a művészeti képzésben a mai napig. Elméleti munkássága is tekintélyes, a színtannal kapcsolatos megfigyelései, művészetpedagógiai tanulmányai jelentősek.

Június
15.	90 éve született Foky Ottó (1927–2012) magyar animációs film-rendező. Többek között olyan közismert bábfilmeknek volt a rendezője, kitalálója, olykor alakjainak elkészítője, mint a Mirr-Murr a kandúr (’70-es évektől), A legkisebb ugrifüles (1976-77),  Varjúdombi mesék, Makk Marci (1978-79), a Tévémaci epizódjai, a Misi Mókus kalandjai (1981-től) Tersánszky Józsi Jenő meséi alapján, valamint az egész estés Éljen Szervác. Foky tanítóképző főiskolán végzett rajztanári szakon, majd két éves pedagógiai munka után, kollégái rábeszélésére jelentkezett a Magyar Iparművészeti Főiskolára, ahol 1956-ban díszlet- és bábtervezői szakon szerzett diplomát. A Pannónia Stúdióban 1956 és 1962 között volt tervező, 1962-től animációs rendező. A rendszerváltás követően hagyták elsorvadni a nemzetközi hírű magyar animációt és bábfilmgyártást. 
24.	Ezen a napon tartják 2017-ben a Múzeumok Éjszakája program sorozatot. Hagyományosan délutántól kezdve különleges rendezvényekkel, meghosszabbított nyitva tartással várják a látogatókat az ország összes múzeumában. Kedvezményes belépővel, múzeumi buszjárattal több helyszín, tárlat is megtekinthető. 
25.	10 éve ekkor nyitották meg újra a Tükörtermet. A versailles-i kastély leglátogatottabb termét három évig restaurálta több mint 100 restaurátor. A 357 tükörből 48 darab elhomályosodottat kicseréltek, felfrissítették az aranyozást, a stukkókat, márványfelületeket és a szobrokat, restaurálták a festményeket, renoválták a padlót. A XIV. Lajos által átépíttetett versailles-i kastély a pompa, fény, ragyogás és hatalom szimbólumaként a kor európai építészetének mintaadója lett. A kastély, 1682–1789 között a francia királyok lakhelye volt, a Tükörtermet (Nagy Galéria korabeli nevén) nap mint nap használták: XIV. Lajos is itt ment át királyi lakosztályából a kastély kápolnájába, itt várakoztak a látogatók, rendezvények, politikai, gazdasági események, királyi és hercegi ünnepségek helyszíne volt. 1919. június 28-án az I. világháborút lezáró versailles-i békeszerződést is ebben a teremben írták alá.





Tartalom

Irodalom	4
Történelem	21
Zenetörténet	34
Vizuális kultúra	45









