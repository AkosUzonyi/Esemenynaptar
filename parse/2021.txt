

Eseménynaptár
a 2021/2022-es tanévre


A magyar irodalom, a magyar történelem, a zenetörténet és a Vizuális kultúra 
nevezetes évfordulói









Katolikus Pedagógiai Intézet
Budapest, 2021

Eseménynaptár
a 2021/2022-es tanévre



Mihályi Anikó – Magyar irodalom
Brunczvik Tímea– Magyar történelem
Blazsek Andrea – Zenetörténet
Takács Szilvia – Vizuális kultúra







Szerkesztette: Gianone András 









Kiadó: 
Katolikus Pedagógiai Intézet
www.katped.hu

Budapest, 2021







Előszó


A Katolikus Pedagógiai Intézet (KaPI) országos hatáskörű pedagógiai-szakmai szolgáltató intézmény, amelyet a Magyar Katolikus Püspöki Konferencia alapított 1997-ben. A KaPI a katolikus egyház által fenntartott köznevelési intézmények munkáját támogatja. A 2021/22-es tanévre készített eseménynaptárral – a Sík Sándor Tanáregylet által elindított hagyományt folytatva – segíteni kívánja a humán tárgyakat oktató tanárokat és tanítókat, valamint az osztályfőnököket, hogy a tanév során a jeles évfordulókról megemlékezhessenek. Az eseménynaptár a korábbi évekhez hasonlóan a magyar irodalom, a magyar történelem, a zenetörténet és a vizuális kultúra jelentős személyiségeit és fontos eseményeit mutatja be. Remélhetőleg örömmel veszi kézbe minden pedagógus, és szívesen felhívja diákjai és kollégái figyelmét a jeles napokra. Az elektronikus kiadás előnyeit kihasználva mobilalkalmazásként telefonra is letölthető, ezenkívül számos linket tartalmaz azok számára, akik bővebb ismeretekre kíváncsiak.


2021
Szeptember
1.	15 éve hunyt el Faludy György (1910–2006) költő, műfordító, író. Az élet és a gondolkodás teljességére törekedett, irtózott minden ideológiától, hiszen a saját bőrén tapasztalta azok valóság- és életellenességét. Esküdt ellensége volt minden totalitárius rendszernek is. A nácizmus elől menekült először (húgát a nyilasok a Dunába lőtték), a kommunizmus elől menekült másodszor emigrációba. A Pokolbéli víg napjaim a két rendszer árnyékában megélt, de mégis szabad életnek állít emléket. A regényes életrajz minden szereplője a legváratlanabb pillanatokban tud klasszikus szerzőket idézni, a valós szereplők néhol klasszikus irodalmi alakokra emlékeztetnek. Faludy nem dokumentálni akarta a valóságot: azt írta le, ami az ő fejében megmaradt a legnehezebb évek után. Szabadság és hagyomány motiválta, ez tartotta őt életben Villon frivol verseinek átköltésétől (amely botrányt, sikert és a magas irodalmi élet elhatárolódását hozta az ifjú Faludy fejére) a nácizmus előli menekülésen, az amerikai hadseregbe való belépésen át az ÁVH börtönéig és a recski munkatáborig. Verseit áthatja az emberi civilizáció öröksége iránti alázat, a kultúra ismeretének öröme.
Óda a magyar nyelvhez (részlet)
Magyar nyelv! Vándorutakon kísérőm,
sértett gőgömben értőm és kísértőm,
kínok közt, gondjaimtól részegen,
örökzöld földem és egész egem,
bőröm, bérem, bírám, borom, míg bírom
és soraimmal sorsom túl a síron,
kurjongó kedv, komisz közöny, konok gyász:
mennyei poggyász.
Magyar szó! Ajkamon s gégém lazán
vont hangszerén lázam, házam, hazám,
almom-álmom, lovacskám, csengős szánom,
és dal a számon, mit kérnek majd számon: –
nincs vasvértem, páncélom, mellvasom,
de Berzsenyivel zeng a mellkasom
s nem győz le ellenség, rangomra törvén,
sem haditörvény.
8.	Írni–Olvasni Tudás Nemzetközi Napja. Minden évben ezen a napon az UNESCO díjjal jutalmazza azokat, akik a legleleményesebben és legösztönzőbben harcolnak az írástudatlanság ellen.
    12. 5 éve hunyt el Csoóri Sándor (1930–2016) költő, író, politikus Zámolyon született földműves családban. Elemi iskoláit itt végezte. A Pápai Református Kollégiumban érettségizett, majd 1951–52-ben Budapesten az Egyetemi Orosz Intézetben orosz–történelem–marxizmus és műfordítás szakon tanult. Tanulmányait háromnegyed év múlva betegsége miatt félbehagyta. Az '50-es években irodalmi folyóiratoknál dolgozott, majd 1958-tól szabadfoglalkozású író 1968-ig, 1968-tól 1988-ig a MAFILM dramaturgja. A szellemi és politikai ellenzék egyik vezetője, a monori (1985) és a lakitelki tanácskozás (1987) előkészítője.1987-ben a Magyar Demokrata Fórum alapító tagja. 1988-tól 1992-ig a Hitel című irodalmi és társadalmi folyóirat szerkesztő bizottságának elnöke. 1991-től 2000-ig a Magyarok Világszövetségének elnöke. Csoóri művészete a huszadik századi magyar irodalom egyik vonulatának, az úgynevezett népi szárnynak a történelmi, kulturális és etikai önazonosságára alapozódott, amely a szociográfiától a líráig terjedően több műfajban is jelentőset alkotott. A kommunista hatalomátvétel után Csoóriék lelkesedése abból a marxista propagandatételből táplálkozott, amely a mindenkori elnyomottak felemelését jelölte meg a történelem mozgatójaként. A népieknek is idő kellett, amíg meglátták, hogy ebben az ideológiában a parasztságnak nem jut hely. A felismeréstől fogva Csoórit hajthatatlan kritikai szemlélet jellemzi; „osztálya”, a parasztság iránt érzett féltő és gondoskodó öntudat munkál könyveiben. Emellett a kisebbségi magyarságról, a doni hadsereg pusztulásáról való gondolkodás meghatározója műveinek. (A félig bevallott élet című esszékötete) Költészetében sokat merít a népballadák, a mesék, a természetközeliség értékkészletéből. Csoóri késői költészetében, az utolsó köteteiben éppen ennek a széthulló kultúrának a fájdalma szólal meg erős hangú, drámai költeményekben.
Bűnbánó vers
A barátaimnak írom
Már csak magamra figyelek,
mint akit lesnek valahonnan:
padlásablakból, fák mögül,
vagy követnek egy alagútban.
Járkálok tavaszok s telek közt
s köztetek is, ha cipőm orrán
megáll kicsit a Hold pihenni,
vagy hogyha somvirágot szór rám
valamelyik ismerős szél. De
veletek is úgy vagyok csak,
mint akit egy koccanó kés
váratlanul is riadóztat.
Egy kés, egy csonka szó, egy trágár
óraütés jóslatos hangja –
Miféle bűnbe keveredtem,
hogy elveszett szívem hatalma
magam fölött s fölöttetek?
Szelídebb voltam tán, mint Isten
s ostobább, mint a tagadói?
A tüzes nyelvet csak mímeltem?
s a tetoválók hosszú tűit
is csak néztem: hogy táncolnak
mellkasokon és koponyákon
s csúfítanak el mellbimbókat?
Világokat láttam meghalni
elárvult szekerek és tankok
mellől, ülve egy lusta hanton.
De, úgy tetszik, mindez kevés volt!
Kevés a bűn s a bűntelenség.
Ezért kell most füstölgő lécek
között aludnom, fuldokolva,
háttal Istennek, Napnak, égnek.
Hétfő van, kedd van, józan szerda?
Hernyók ünnepe vagy a lassan
fölfelé szálló csontoké
a féregtelenített tavaszban?
    14. 700 éve hunyt el Dante Alighieri (1265–1321) költő, tudós és politikus. A humanizmus latin nyelvű irodalmával szemben anyanyelvén, olaszul írta műveit, amelyekben összegzi kora tudományának, teológiájának, poétikájának, kultúrájának, hiedelmeinek és társadalmának szinte minden aspektusát. Élete összekötődik Firenzével: itt született, nevelkedett, itt ismerte meg nagy szerelmét, Beatricét, itt végezte tanulmányait, s tevékeny részt vállalt az ekkor még polgári köztársaság politikai belharcaiban is: rövid ideig Firenze vezetője volt, a pápapárti, Firenze önállóságáért küzdő polgári guelfek képviselőjeként. A guelf párt azonban hamarosan kettészakadt, a radikális irányzat segítséget kért és kapott a pápától. Firenze ezt követően a Pápai Állam befolyása alatt állók kezébe került. A császárpárti ghibellinek mellé álló Dantét száműzték 1302-ben, majd távollétében máglyahalálra ítélték. Ettől kezdve haláláig bujdosott, száműzetésben élt. Sírja a ravennai Szent Ferenc-székesegyház oldalkápolnájában van. Sírfeliratát Giovanni del Virgilio bolognai mester írta:
Dante, a nagy teológus, az összes dogma tudósa,
mit anyaként a dicső bölcselet emtet ölén:
Múzsák fényessége, az elbűvölő szavú dalnok,
itt pihen és híre szétárad a sarkkörökig:
egyik kardja kimérte a holtak, másik az élők
országát, s ha beszél: érti a nép s a tudós.
Majd a mezőket zengi be játszi olympusi sípja;
a komor Atropos, óh, félbeszakítja dalát.
Hálátlansággal fizetett meg néki Firenze:
most ez a mostoha föld számkivetette fiát.
Ám a szelíd Ravenna vezére, Guido da Polenta
vette kegyébe a jóst, népe dicsérte ezért.
Krisztus ezerháromszáz és huszonegyedik éve
szeptember idusán visszafogadta az Ég.
Halála után Firenze is megbocsátott neki, műveit megőrizték, tanították, és a város másik nagy szülöttét, Boccacciót bízták meg hagyatékának gondozásával. Dante fő művéhez Boccaccio készítette az első kommentárokat, s ő írta meg a költő életrajzát is. Dante első jelentős alkotása, Az új élet (1294) lírai hangvételű verses önéletrajz, Dante szerelmének története. A kötet fölépítése újszerű: a versek előtt szokatlan magyarázatok szerepelnek, amelyeket a költemények, majd azok elemzése követ. A költemények szerelméhez, Beatricéhez szólnak, vagy őt ábrázolják. Beatricét Dante gyermekkorában látta meg, élete végéig olthatatlan szerelmet érzett iránta. Nincsenek hiteles bizonyítékok arról, hogy a költő valóban megismerkedett szerelmével, mégis életének minden bizonnyal legmeghatározóbb élményévé ez az érzés vált. Fő művében, az Isteni színjátékban (Divina Commedia) is Beatrice a legfontosabb szereplő. Az elbeszélő költeményen 1307-től egészen haláláig dolgozott. Az isteni jelző eredetileg nem része a címnek, ezt Boccaccio tette hozzá. A Commedia címet maga a szerző a következőképpen indokolta: „A komédia a költői elbeszélés egy neme, mely minden egyébtől különbözik; anyagát illetőleg abban különbözik a tragédiától, hogy emez eleinte csodálatos és nyugodt folyású, végén szennyes, borzadalmas; a komédia ellenben valami visszással kezdődik és boldogan végződik. Hasonlóképp különböznek az előadás módjában is: a tragédia magasztos, fenséges hangon szól, a komédia egyszerű, alázatos hangon”. A modernkori irodalomtörténeti állásfoglalás szerint azonban, az Isteni színjáték epikus keretbe foglalt lírai filozófiai alkotás, mely egyúttal magában foglalja Dante korának lexikális tudásanyagát és természettudományos ismereteit is. A műben Dante önmagát, a keresztény embert választja hőséül, akinek mint a bűn erdejében eltévelyedett embernek Isten kegyelme kiutat kínál az emberi életút közepén, a számvetés időszakában. A lírai én utazásának kezdete az 1300-as esztendő, a pápai általános bűnbocsánat éve. Március nyolcadikán, nagypénteken kezdi meg hét napos utazását a hős. Dante tehát Jézus kereszthalálára, feltámadására, a megváltástörténetre vetíti rá a lelki halál közelébe jutott ember kiindulási pontját, fölocsúdását, megtisztulásának történetét és újjászületését. Dante utazó Vergilius társaságában végigjárja és megismeri a Poklot, a Purgatóriumot és a Mennyországot. Útja során találkozik a múlt nagy szellemeivel és kortársai halott lelkeivel is, akikről a korabeli keresztény erkölcs szerint véleményt is alkot. Dante a három túlvilági birodalmat racionálisan és teológiailag megalapozott morális struktúrára építi. A Pokol alapvetően a bűnök arisztotelészi osztályozásán nyugszik. A Purgatórium struktúrája a hét főbűn szerint szerveződik, míg a Paradicsomé a három teológiai és a négy kardinális erény fényében épül ki. A Színjáték alapja a hármas szám: a három rész 33 énekből áll külön-külön, s a bevezető énekkel együtt százat, azaz a tökéletes számot teszik ki. A birodalmak szintén háromszor három részből állnak: 9 körből, 9 gyűrűből, 9 égből. A terzinák, amellett, hogy őket összekötő rímképlettel (aba-bcb stb.) magát az utazást, a fokozatos előrehaladást is imitálni tudják, mint strófák, külön-külön az egységben lévő hármasságot is szüntelenül megerősíteni látszanak. Szász Károly készítette el elsőként Dante Isteni színjátékának teljes magyar nyelvű fordítását, amelyet három kötetben publikált 1885 és 1899 között. Dante Commediájának ma is használt magyar nyelvű fordítását Babits Mihály készítette el (1913, 1920, 1922). Legújabban Nádasdy Ádám fordításában jelent meg a teljes Isteni színjáték 2016-ban.
https://www.magyarkurir.hu/hirek/varkonyi-bori-dante-interju 
21. 	A Magyar Írók Szövetségének kezdeményezésére 1984-től minden évben ezen a napon ünneplik A Magyar Dráma Napját annak emlékére, hogy 1883-ban ekkor volt Madách Imre Az ember tragédiája című drámai költeményének ősbemutatója a Nemzeti Színházban. A művet Paulay Ede állította színpadra. A nap célja, hogy felhívja a figyelmet a magyar drámairodalom értékeinek jobb megismertetésére, valamint, hogy ösztönözze az írókat újabb alkotások létrehozására.
30.	Népmese Napja. A Magyar Olvasástársaság kezdeményezte 2005-ben, hogy Benedek Elek születésnapja legyen a népmese napja. A nap célja, hogy a könyvtárosok, az óvónők, a pedagógusok és a mesével foglalkozó szakemberek, valamint a meseszerető gyerekek és felnőttek ezen a napon megkülönböztetett tisztelettel forduljanak mind a magyar, mind más népek meséi felé.
15 éve hunyt el Sütő András (1927–2006) erdélyi író. Korai elbeszéléseiben az útnak indító világot, a mezőségi paraszti létet s annak világháború utáni változásait örökítette meg, elsősorban a móriczi hagyományok örököseként. Igazi beérkezése az Anyám könnyű álmot ígér (1970), amelyet naplójegyzeteknek nevezett, de a sokféle műfaji elem regénnyé formálódott. Ez a mű keltette fel a szélesebb hazai közvélemény figyelmét ismét a nemzetiségi magyar irodalmak s általában a nemzetiségi lét iránt, amelynek gondjai Sütő munkásságának központi magját alkotják. Nem regionalizmus ez nála: a nemzetiségi lét szintje mindig összekapcsolódik a nemzetével, az emberiségével. Ezt a kérdéskört vizsgálják esszéi is: Nagyenyedi fügevirág; Perzsák; Engedjétek hozzám jönni a szavakat. A legnagyobb hatást drámáival érte el, amelyek az emberiség történelmének kiélezett szakaszait idézik fel, s olyan kérdéseket vizsgálnak modellhelyzetben, amelyek a 20. század emberét különösen foglalkoztatják: történelmi haladás és reakció, forradalom és reform, hatalom és erkölcs, forradalmi eszme és gyakorlat. Az Egy lócsiszár virágvasárnapja (1974) és a Csillag a máglyán (1975) a reformáció korába vezet el, a Káin és Ábel (1977) a bibliai időkbe, a Szuzai menyegző (1980) az ókori Perzsiába, az Ádvent a Hargitán (1987) allegorikus drámája a magyar nyelv és nép megmaradásának kérdését boncolja.

Október
11.	10 éve halt meg Mészöly Dezső (1918–2011) író, költő, műfordító, dramaturg Szegeden és Sárospatakon tanult, majd a Református Teológiai Akadémia, illetve a Kolozsvári Egyetem bölcsészszakos hallgatója lett, utóbbin doktori címet szerzett François Villon művészetéből. 1940 és 1943 között a Képzőművészeti Főiskola festő szakára is járt. Tanulmányait Párizsban folytatta. 1946-ban a Nemzeti Színház dramaturgja lett, két évvel később a Madách Színházhoz került. Tanított a Színművészeti Főiskolán, a Magyar Televízió munkatársa volt, 1992-től a Lyukasóra szerkesztő-műsorvezetőjeként is dolgozott. Villon teljes életművét lefordította, de említésre méltók Shakespeare- és Molière-fordításai is. Saját verseskötete 1975-ben jelent meg Önarckép retus nélkül címmel. „Anyanyelvem a vers. Nem emlékszem, mikor s hogyan tanultam meg: amint az ember arra sem tud visszaemlékezni, hogy is tanult meg beszélni? Most, hogy ezt leírom, magam is csodálkozom, mily ritkán s mily szűk körben szólaltam meg anyanyelvemen. Volt egy hosszúra nyúlt korszakom, mikor a műfordítás fölébe nőtt a magam munkájának s egész életemnek. Bánjam utólag? Vagy hálás legyek érte? Merész álmokat láttató, felséges narkotikum volt a fordítás, komoly fájdalmaknak is hathatós ellenszere. Nem lett belőlem sem rokkant, sem harapós ember.[...] Könyvem címét komolyan kell érteni: önarcképet akartam adni, nem félve a szeszélyes fényektől s a kemény árnyékoktól. Mindnyájunknak annyi portréja van, ahány ismerőse. Ha tetszik, ha nem: képünk kirajzolódik embertársaink tudatában. Jogunk van egyet magunknak is odatennünk ezek mellé.” (Az Önarckép retus nélkül fülszövegéből)
	Megtért utazó
	Ki a halál völgyébe járt,
Az tudja csak, hogy élni kell,
Az szerelemről énekel,
Bár tegnap térdig vérben állt,
Nem hívja többet a halált,
S bár sorsa csontig vérzi fel,
Ő élni tud és élni mer,
Ki a halál völgyébe jár.
	Megnyílik néki a világ,
omló romok közt résre lel,
létrát támaszt az égre fel,
s aranyfényű mezőkre lát.
24.	80 éve hunyt el Reményik Sándor (1890–1941) költő, a két világháború közötti erdélyi magyar líra kiemelkedő alakja. Költeményt először az Új Idők c. újság közölt tőle 1916-ban. 1918-tól állandó munkatársa az Erdélyi Szemlének, és 1921-ben az ő szerkesztésében indul meg a Pásztortűz, amelyet a legnehezebb időben szerkesztett. Életét egymásra hatóan két tényező határozta meg: kereszténysége és magyarsága. A transzszilvanizmus lírai képviselőjeként számot vetett a kisebbségi létezéssel. Verseiért és szenvedésekben tisztult életéért szerették őt értő kortársai. A formának tán nála nagyobb mesterei is voltak a magyar lírában, de nem volt senki, aki nála több gondolatot, érzést pendített volna meg. S túl a költészeten, magatartásmintát is jelentett Reményik Sándor sorsvállalása. Kolozsvárott, a Házsongárdi temetőben nyugszik. Sírkövén ez áll: „Egy lángot adok, ápold, add tovább.”
Istenarc (részlet)
Egy istenarc van eltemetve bennem,
Tán lét-előtti létem emlék-képe!
Fölibe ezer réteg tornyosul,
De érzem ezer rétegen alul,
Csak nem tudom, mikép került a mélybe.
[…]
Egy istenarc van eltemetve bennem,
A rárakódott világ-szenny alatt.
A rámrakódott világ-szenny alól,
Kihűlt csillagok hamuja alól
Akarom kibányászni magamat.
Egy istenarc van eltemetve bennem,
S most ásót, kapát, csákányt ragadok,
Testvéreim, jertek, segítsetek,
Egy kapavágást ti is tegyetek,
Mert az az arc igazán én vagyok.
[…]
25. 	1999 óta minden október negyedik hétfője az iskolai könyvtárak napja.

November
9.	25 éve halt meg Szilvási Lajos (1932–1996) író, újságíró, a magyar szórakoztató irodalom művelői közül talán a legnépszerűbb. Pályája első szakaszában újságíróként dolgozott különböző szerkesztőségekben. Első írói korszakának művei a második világháborúban s az azt követő évtizedekben játszódnak. Kalandos, fordulatos cselekményvezetésűek, nem leplezett céljuk az erkölcsi példaadás, de ez nem párosul történelmi hitelességgel, nem festenek hű képet a korszakról, a környezetről. A hatvanas évek közepétől műveinek tematikája bizonyos fokig megváltozik. Szilvási erőteljesebben a jelen felé fordul, egyéni sorsokat igyekszik bemutatni. Hősei többnyire fiatal, főleg első generációs értelmiségiek, akiknek hányatott életét próbálja ábrázolni. E regények sorát az Albérlet a Síp utcában (1964) nyitja, amely talán a legjellegzetesebb Szilvási-regény is, mely összes regényírói sajátosságát magába sűríti. Ismeretanyaga kétségtelenül nagy az éppen adott témában. Mindezt azonban egyszerűsítetten ábrázolja, felszíni képet ad a valóságról. Soha nem "véres" világ ez, a dolgok, a konfliktusok mindig megoldhatók, a főhős a legmélyebb válságból is talál kiutat. Hatásuk titka, hogy a befogadó úgy érezheti: saját mindennapi élete eseményeivel, kisebb-nagyobb bajaival szembesülhetett – a valóságot látta, de fel is oldódhatott, hiszen nem késztették elmélyülésre, s végül még a megoldást is kezébe adták a "boldog véggel" együtt.
    13. A Magyar Nyelv Napja. 2011-ben az Országgyűlés döntött ünnepléséről. 1844-ben ezen a napon fogadták el a magyart államnyelvvé tevő, a magyar nyelv és nemzetiségről szóló 1844. évi II. törvényt. Az emléknap a közfigyelmet igyekszik ráirányítani a magyar nép szellemi-kulturális öröksége és nemzeti identitása alapját jelentő magyar nyelvre.
    25. 100 éve született Rákos Sándor (1921–1999) költő, esszéíró, műfordító, szerkesztő 	 Első versei 1940-ben jelentek meg. A Közgazdasági Egyetem elvégzése után 1944-1945 között a Nyírségi Magyar Nép munkatársa volt. 1946-ban Budapestre költözött, ahol a Révai, majd a Szépirodalmi Könyvkiadó szerkesztője volt. 1951-től szabadfoglalkozású író. Első köteteit tragikus, lázadó hangnem, az élet abszurditásának kifejezése jellemezte. A túlélés esélyének a szigetszerűen megteremtett saját világot látta. Lírájának jellegzetessége a protestáns zsoltáros hang. Lefordította az akkád ékírásos eposzokat és verseket. Az 1970-es évek második felétől a szereplíra új válfaját hozta létre. A Csörte című gyűjtemény (1991) az öregséggel birkózva formálja képpé egy élet summázatát. Versei Rákos Sándor válogatott versei címmel jelentek meg 1998-ban. (A magyar költészet kincsestára sorozatban)
http://epa.oszk.hu/00300/00381/00150/EPA00381_kortars_2010_7-8_3489.html 
Kiben Júliához hasonlítja Lesbiát
Az mely nyavalyával, átok praktikával
Venus engem büntetett,
nincsen annak írja, érzem, ki nem bírja
szívem az ítéletet,
amit töltenem kell, keserű lélekkel
viselvén az életet.
Ha ki azt kérdezi, szívemet mi teszi
megdúlt kertté, felelem:
rossz rabtartóm vagyon, aki ugyan-nagyon
kínoz s készít ellenem
gyilkot, feneséget, kárhozattal étet,
így pokolra kell mennem.
Én kemény kínomat, kora-halálomat
egy régen volt poéta
tulajdon sorsaként s maga formájaként
szenvedte, élte, írta
Krisztus urunk előtt, s nékem tenger idők
sodrában ő a példa.
Catullus deákul zengé Lesbiárul
kesergő énekeit,
magyarul esengek én a Kegyetlenhez
könyörögvén kegyeit;
Lesbia s Júlia, Júlia s Lesbia,
oly igen mindegy: melyik?
Tűzzel-jéggel edzett asszonyi szerzetnek
tudhatod mind a kettőt,
hol karjukba zárják, hol meg tőrrel várják
a hozzájuk esdeklőt;
setét bujdosóvá, hej, földönfutóvá
teszik a hű szeretőt!
Kései korokban, messze országokban
Ekho kiáltja nevük,
valamíg szerelem tapos a sziveken
megél emlékezetük,
mert a jó vesztését, útja-tévesztését
örökíti életük.
Te penig, ki búban, belső háborúban
avagy piros örömben
mi sorsunkat nézni, vágyunkat idézni
nem félsz majd az Időben:
tudd meg, hogy szerelmünk, égő gerjedelmünk
volt és lesz mindétiglen.
27. 	100 éve született Pilinszky János (1921–1981) költő. Középiskolai tanulmányait a budapesti Piarista Gimnáziumban végezte. Érettségi után jogot, bölcsészeti tudományokat hallgatott. 1944 májusában kapta meg egyetemi végbizonyítványát; a diploma megszerzésére már nem jutott ideje – ősszel behívták katonának, s alakulatával (karpaszományos tüzérként) rövidesen Ausztriába, majd Németországba került. Harcokban nem vett részt, a háború után egy ENSZ által létesített, amerikai fennhatóságú táborba került. 1945 novemberében tért vissza Budapestre. Diákkora óta írt verseket. Első verseskötete 1946 májusában jelent meg Trapéz és korlát címmel. A koalíciós években egyaránt tartozott a Válasz és az Újhold köréhez, ez utóbbi néhány számát szerkesztőként is jegyezte. 1951-től 1956 júliusáig nem publikálhatott. 1957 novemberétől haláláig az Új Ember belső munkatársa volt. Második verseskötete, a Harmadnapon csak 1959 szeptemberében jelenhetett meg; idegen nyelvű köteteinek fordítási előmunkálatai is ebben az időben kezdődtek meg. 1970-ben jelent meg gyűjteményes kötete, a Nagyvárosi ikonok s ettől kezdve a hazai irodalmi élet egyik legjelentősebb képviselőjeként kezdték számon tartani. Új költői korszaka erre az időszakra esik: 1972-ben jelent meg a Szálkák, 1974-ben (négy színdarabbal együtt) a Végkifejlet, majd 1976-ban az összegyűjtött és új verseit tartalmazó Kráter. 1976-tól nem írt több verset, egyre inkább a széppróza foglalkoztatta. 1977-ben adta közre „Egy párbeszéd regénye” alcímmel a Beszélgetések Sheryl Suttonnalt, és haláláig dolgozott az Önéletrajzaim munkacímet viselő regényén, amelynek csupán három nagyobb fejezete („novellája”) készült el. 1978-ban ismerkedett meg Párizsban Ingrid Ficheux-vel, akivel 1980 júniusában egyházi esküvőt kötött. Művei jelentős hányada csak halála után jelent meg kötetbe gyűjtve. A hetvenes évektől kezdve Pilinszky gyakran nyilatkozott a költészetét meghatározó életrajzi tényekről. A gyermekkori vakációkat a nagynénje által vezetett leányátnevelő intézetben töltötte. Itt tanulta meg a minden emberi jelenséggel szembeni alázatot és megértést. Másik nagynénje betegsége folytán felnőtt korában sem tudott normálisan beszélni. Tőle tanulta meg a locsogás elvetését, a megszólalás, az artikuláció lelki és fizikai gyötrelmét, de egyúttal fegyelmét is. A koncentrációs tábor élménye szintén meghatározta líráját. Pilinszky a század botrányának nevezte a megsemmisítő táborok létrejöttét. Egész életében nem szabadult ettől az élménytől. Önmeghatározása szerint: „Én költő vagyok és katolikus”. Azaz elhatárolja magát a kegyességi, ájtatossági, vallásos költészettől, s különválasztja a művészetet a hitbeli-vallási meggyőződéstől. Ugyanakkor költészete katolikus a szó eredeti értelmében, amennyiben a század egyetemes kérdéseit, problémáit veti fel, s azokra egyetemes érvénnyel akar válaszolni. Költészete katolikus abban az értelemben is, amennyiben legfőbb témakörei - a bűn, a szenvedés, a megváltás - egyúttal a dogmatika és az üdvtörténet problémái is. Az Újszövetségből különösen a szenvedéstörténet, a Jelenések könyve és a példabeszédek ragadják meg. „Minden igazi mű a tékozló fiú történetének megismétlése” – vallotta. Költészetének hatása részben nyelvének rendkívüli tömörségével, s ebből fakadó művészi erejével magyarázható. A nyelv mint filozófiai és művészi probléma a XX. században került előtérbe. Ennek társadalmi-politikai okát George Steiner abban látja, hogy az a nyelv, mely képes volt közvetíteni és hitelesíteni az embertelenséget, az szükségképpen kompromittálódott és alkalmatlan az ellenkezője hirdetésére. Adorno szerint Auschwitz után nem lehet verset írni. A század költészetében a nyelvprobléma kihívására két válasz születik. Az egyik a locsogás, mely a posztmodern szövegalkotásban teljesedett ki, a másik a költészetnek a csönd, az elhallgatás felé való közelítése, mely Pilinszky líráját is jellemzi. Ezeken túl Pilinszky törekvése, hogy megtisztítsa a szavakat a rájuk rakódott irodalmi asszociációktól, felidéző voltuktól, s helyette a szavak megnevező funkciója kerüljön előtérbe.
Elég
A teremtés bármilyen széles,
ólnál is szűkösebb.
Innét odáig. Kő, fa, ház.
Teszek, veszek. Korán jövök, megkésem.
És mégis olykor belép valaki
és ami van, hirtelenűl kitárúl.
Elég egy arc látványa, egy jelenlét,
s a tapéták vérezni kezdenek.
Elég, igen, egy kéz elég amint
megkeveri a kávét, vagy ahogy
„visszavonúl a bemutatkozásból”,
elég, hogy elfeledjük a helyet,
a levegőtlen ablaksort, igen,
hogy visszatérve éjszaka szobánkba
elfogadjuk az elfogadhatatlant.
27.	15 éve hunyt el Határ Győző (született Hack Viktor, 1914–2006) építész, író, költő, műfordító, filozófus. 1957–76 között a BBC magyar adásának munkatársa volt, huszonöt éven át angol diplomatákat tanított magyarra a brit külügyminisztérium megbízásából. „Határ-ember” ő a szó szoros értelmében: „hidat épít” földi-érzéki és magaslati-szellemi valóságszféráink között, felmutatva a kettő szerves egymásba-épülését, dialektikus összetartozását. Ezekről a „határokról” szól valójában egész életünk: ha nem érzékeljük az átjárhatóságot a két szféra között, vagy alámerülünk az anyagi világ sötét labirintusába, vagy „elszállunk” az elvont szellemiség léggömbjébe kapaszkodva. A modern élet e kétféle – látszatra ellentétes, valójában nagyon is összefüggő – csapdája torzulással fenyeget mindenkit, akiben az egészséges „tényérzés” nem működik – hangoztatja ifjúkora óta a szerző (voltaképpen már erről szólt első filozófus-regénye, a Csodák országa Hátsó-Eurázia is).” (G. Komoróczy Emőke: Határ Győző életműve)
Hazátlanul (részlet)
míg éltem, az Óhazának nem volt számomra ideje
mostmár nekem nincs többé az Óhaza számára időm: nemsokára minden tengeren túl – egyesülhetek a teljes hazátlanokkal
megtettem-e mindent érted, Tengertelen Sziget odaát Európában, értetek: megtettem-e? Mert aki rosszul szeretett: gyűlölt; de aki jól gyűlölt: szeretett; szerettelek-e azzal a szentágostoni gyűlölettel, aminek elvakult szigora az öncsonkításig mehet – megcsonkultam-e érted, miattad odaát Európában?

December
16.	30 éve hunyt el Vas István (1910–1991) költő, író, műfordító. 1926-ban Kassák Lajos lapja, a Dokumentum munkatársa volt, 1933-ban verseit kezdte közölni a Nyugat, később a Válasz is. 1929–1939 között különböző budapesti cégeknél dolgozott, míg a zsidótörvények miatt el nem bocsátották. 1944–1945-ben Ottlik Géza és Szántó Piroska bújtatta. 1946-ban a Révai Kiadó lektora lett. 1949–1953 között nem publikálhatott, ekkor műfordításaiból élt. 1951-ben feleségül vette Szántó Piroska festőművészt. 1956–1971 között az Európa Könyvkiadó lektoraként dolgozott.
Pesti elégia
Micsoda város! Mocsokkal vastagon loccsan a sár.
A gyász bíborát latyakkal igyekszik befedni február.
Az ólmos esővel szüntelen szaporodva szemét szitál. […]
A Körút sebeit mint rossz hadivatta borítja a köd.
A Royal, az Emke még fekete, üszkös – már nem füstölög.
A New York új villanya vibrál a tátogó romok között. […]
Emlékszik fényeire még egymásra villanó szemünk –
Ugye, szegény barátaim, mi mindenre emlékezünk?
A Város kihagyó kőszive együtt dobog velünk.
Mert nem a kövei teszik, traverzei, falai,
Ha százszor leromboltatik, megmarad annak, ami:
Meg tudta örök életét a Haláltól váltani. […]
Kihúnyt már minden villany és dereng a ködben a hit:
Tudom, valahogy, valahol majd beszámíttatik,
Hogy itt éltem és egyszer sem akartam élni máshol, csak itt. (1956)
    22. 15 éve hunyt el Lázár Ervin (1936–2006) író, elbeszélő, meseíró. A Tolna megyei Alsó-Rácegrespusztán nevelkedett. 1959-től újságíróként dolgozott, 1971-től 1989-ig szabadfoglalkozású író, majd több konzervatív lap munkatársa. A leginkább meséiről ismert író első novellája a Jelenkorban jelent meg 1958-ban. Írásaihoz az inspirációt javarészt gyermekkorából merítette. Szövegeit gyakran feldolgozták színházi, filmes adaptációk és rádiójátékok formájában, illetve ő maga is írt hangjátékokat. Műveinek nyelvezete egyéni és játékos, meséi a gyermekek és a felnőttek körében is népszerűek. Az 1964-ben megjelent A kisfiú meg az oroszlánok című kötetét Réber László illusztrálta, aki ekkortól kezdve az íróval rendszeresen együttműködött. Egyetlen regénye az 1971-es A fehér tigris. Meseregényéért, az 1979-es Berzsián és Didekiért 1982-ben nemzetközi Andersen-diplomával tüntették ki. Ó be szép az élet, s minden más madár című hangjátéka elnyerte szerzőjének a Magyar Rádió 1986. évi kishangjáték-pályázatának első díját. Csillagmajor című novelláskötete az egykori Rácegrespusztának, szülőhelyének állít emléket.
Emelt szintű érettségi tétel magyar irodalomból: Valóság és irodalom kapcsolata Lázár Ervin Csillagmajor című kötetében: https://www.katolikusradio.hu/archivum.php?firstaudioid=9&mev=2021&mho=04&mnap=09&mora=09&mperc=04
30. 	125 éve született Erdélyi (Árgyelán) József (1896–1978) költő. Költészetével hatott József Attilára, Illyés Gyulára, de még Babits Mihályra is. Első versei 1921-ben a Nyugatban jelentek meg. 1923-tól az Est-lapok munkatársaként dolgozott. 1922-ben jelent meg Ibolyalevél című első kötete, amely valósággal forradalmat hozott. A "nyugatos líra" általános sikere idején Petőfi Sándor lírai örökségét, a népköltészet hagyományát keltette életre. A hagyományos formát modern érzékenységgel, nyugtalansággal szőtte át. Költészetében a leírás és ábrázolás kapott szerepet: táj- és életképekben, emlékek rajzában, epikus költeményekben fejezte ki érzéseit. Ezzel az 1920-as évek tárgyias költői szemléletének előfutára lett. A 	harmincas években a szélsőjobboldali nézetek elkötelezett híve lett. 
31.	100 éve hunyt el Kiss (Klein) József (1843–1921) költő, szerkesztő. Pályája kezdetén balladákat írt, amelyek a falusi zsidóság életét ábrázoló tematikájukkal keltettek feltűnést. Első sikerét 1875-ben aratta Simon Judit című balladájával, amelyet Toldy Ferenc mutatott be a Kisfaludy Társaság ülésén. A fővárosba költözése után Kisst a pesti izraelita hitközség magyar egyházi énekek szerzésével bízta meg. Kiss a régi zsoltár-eszméket modern foglalatban sok egyéni felfogással dolgozta fel Ünnepnapok címmel. 1890-től alapító szerkesztője A Hét című folyóiratnak, amelyet a Nyugat előfutáraként tartunk számon. Ezzel kezdődik a modern magyar irodalom története.

2022
Január
3.	100 éve született Nemes Nagy Ágnes (1922–1991) költő, műfordító, esszéíró, pedagógus. A Baár–Madas Református Leánylíceumban érettségizett, majd a Pázmány Péter Tudományegyetemen szerzett magyar–latin–művészettörténet szakos diplomát 1944-ben. Ugyanebben az évben házasságot kötött Lengyel Balázs író-szerkesztő-kritikussal, amely mint házasság kudarcnak bizonyult, de alkotói kapcsolatként egész életét végigkísérte. Együtt alapították meg 1946-ban az Újhold című irodalmi folyóiratot, mely csupán két évfolyamot ért meg, de betiltása után a Nyugathoz hasonló legendává vált. Ugyanebben az évben jelent meg első verseskötete Kettős világban címmel. Az ötvenes években csak műfordításai és gyermekkönyvei jelenhettek meg. Második kötetének, a Szárazvillámnak a megjelenésétől (1957) folyamatosan jelen volt az irodalmi nyilvánosságban. 1986-ban Lengyel Balázzsal új formában felélesztik az Újholdat (Újhold-Évkönyv), amelynek összesen tizenkét kötete jelent meg egészen Nemes Nagy Ágnes haláláig. Nemes Nagy Ágnest kortársai a „legférfiasabb” költőnek nevezték. Szikár, erőteljes képi világ és letisztult nyelv jellemzi. Az egyik legtudatosabb költőnk, a gondolatiság és a tárgyiasság jellemzi, ő maga nevezte el költészetét objektív lírának, amelynek lényege „bizonyos ellipszistömeg, mondom, a kihagyások tömege. Még ennél is sokkal fontosabb: az első személynek a kiemelése a vers központjából. Az a lírai »én« ezentúl másutt van. Sőt esetleg nincs is jelen. [...] Másutt van a költői én, mint ahogy azt a romantika óta megszoktuk. Azután: lényeges itt a tárgyaknak – ez már sajátosan az objektív lírára jellemző –, a fogható, látható, tapasztalható tárgyaknak és helyszíneknek a fontossága a versben, amelyek tartalomhordozóvá válnak, továbbá áttételes személyeknek, bizonyos perszónáknak a jelenléte.” Fontosabb versei: Fák; Vihar; Között; Ekhnáton éjszakája. A Között című versében programszerűen fogalmazódik meg az emberi létezés tere, helyzete, amely a szövegben aztán négy tételben kap értelmet: „Az ég s a föld között”, „A nap s az éj között”, „fent és lent között”, „Az ég s az ég között”. Esszéisztikája is jelentős. Bár közvetlenül nem kötődött a Nyugathoz, a folyóirat eszmeiségének folytatója és újraértelmezője. Mesterein, egyetemi tanárain, Halász Gáboron és Szerb Antalon keresztül a babitsi esszéíró hagyomány örököse. Babitsról írt esszé-kötete: A hegyi költő megkerülhetetlen olvasmány a Babits művészetében való elmélyüléshez. Kiváló vers- és 	drámafordító, a gyermekvers-irodalomnak is klasszikusa.
Fák
Tanulni kell a téli fákat.
Ahogyan talpig zúzmarásak,
mozdíthatatlan függönyök.
Meg kell tanulni azt a sávot,
hol a kristály már füstölög,
és ködbe úszik át a fa,
akár a test emlékezetbe.
És a folyót a fák mögött,
vadkacsa néma szárnyait,
s a vakfehér, kék éjszakát,
amelyben csuklyás tárgyak állnak,
meg kell tanulni itt a fák
kimondhatatlan tetteit.
http://real-phd.mtak.hu/216/1/Urb%C3%A1n%20P%C3%A9ter_disszert%C3%A1ci%C3%B3.pdf
3. 	15 éve hunyt el Nagy Gáspár (1949–2007) költő, író, szerkesztő. Tanulmányait a Pannonhalmi Bencés Gimnáziumban, majd Szombathelyen népművelés és könyvtár szakon végezte. Szombathelyi kezdő költőként ismerkedett meg a Kilencekkel. Az ő segítségükkel talált rá mestereire: Nagy Lászlóra, Kormos Istvánra, Weöres Sándorra, később Jékely Zoltánra és Pilinszky Jánosra. Szerkesztőként dolgozott a Móra Ferenc Könyvkiadónál, majd 1988-tól a Hitel című irodalmi folyóiratnál. 2004-től a Magyar Katolikus Rádió kulturális szerkesztőségét vezette. Költői életművének fontos része volt az 1956-os forradalom és szabadságharc emlékének őrzése és eszméinek felmutatása. Már 1971-ben így fogalmazott: „Ösztönösen azokra figyelek, akik azt bizonyítják, hogy a költészet töretlen gerincek kopogtatása, s nem hiszik, hogy a segesvári és szárszói tragédia mindegy lenne az anyaföldnek.” Több költeményét, köztük A Fiú naplójából (1981) és az Öröknyár: elmúltam 9 éves (1983) című verseket az 1989-es politikai rendszerváltás szellemi előkészítőjeként tartják számon. Utóbbi szerzeménye Nagy Imre (kezdőbetűiből: NI) jelöletlen sírjára utal. A cenzorok figyelmét ez elkerülte, így az Új Forrás 1984. októberi számában le is közölték. A lapszámot bezúzatták, Nagy Gáspár pedig kénytelen volt lemondani írószövetségi tisztségéről. Nagy Gáspár költészete gazdag hagyományt társít posztmodern elemeket is kamatoztató, groteszk és ironikus szemlélettel. Költészete példa arra, hogy a nyitott, sokféle hagyományt és szemléleti irányt hasznosító költői szintézis ma is lehetséges. Művészete hiteles és érvényes megújítása a magyar irodalom közösségi felelősségtől, cselekvő történelmi jelenlétről mindenkor tanúságot tevő fő vonulatának.
A Fiú naplójából
… és a csillagos estben ott susog immár harminc
évgyűrűjével a drága júdásfa: ezüstnyár rezeg
susog a homály követeinek útján s kitünteti őket
lehulló ezüst-tallérokkal érdemeik szerint illőn…
…és ha jön a nyüszítve támadó gyávaság
a rémület hókuszpókusza? – akkor eljönnek ablakod
alá a szegényes alkuvások vénei-ifjai mint mindenre
elszánt hittérítők s beárad a dögszag: a teletömött
gyomor békessége meg az ígéretekkel megtelt szemek
tócsafénye és fénytelen homálya…
…csupán el kéne hinned… de nem hiszed hogy éppen
ők jöttek-szöktek el a maszkabálból hogy éppen ők
azok a független kutyák kik ideológiamentes csontokon
tökéletesítik a fölösleges morgást-harapást…
…nem tudom még hogyan viselem tartósan a szégyent
hogy együtt néztük ugyanazt az eget folyót hangyafészket
és másképp vert a szívem másért pirultam el
másért szorult ökölbe a kezem és másképp láttam
ugyanazt a fát ezüstlő éveinkkel sújtva súlyos emlékek
alatt recsegni-ropogni-hajladozni büszkén –
de ha több szégyen is társul velem akkor is csak így
mondhatom: míg a szem él látni kell fele-Barátaim!…
Öröknyár: elmúltam 9 éves
a sír
	NIncs sehol
a sír 				a gyilkosok
a test 					se I T T
	NIncs sehol
a test					se O T T
a csont		 		a gyilkosok
	NIncs sehol
a csont
			(p. s.)
		egyszer majd el kell temetNI 
		és nekünk nem szabad feledNI 
		a gyilkosokat néven nevezNI!
    16. 175 éve született Mikszáth Kálmán (1847–1910) író. Iskoláit a rimaszombati algimnáziumban, majd a selmecbányai evangélikus líceumban végezte. Az érettségi után néhány félévig joghallgató a győri jogakadémián, majd Mauks Mátyás szolgabírónál ügyvédgyakornok Balassagyarmaton. 1869-ben a Fővárosi Lapokban, az Igazmondóban, budapesti és nógrádi lapokban kezdett népies-didaktikus írásokat közölni. 1873-ban titokban összeházasodott Mauks Ilonával, korábbi principálisa leányával. 1873–74-ben újságíró és szerkesztő Budapesten. 1874-ben jelent meg első elbeszéléskötete, mely szinte visszhangtalan maradt. 1877-ben elvált feleségétől nehéz anyagi körülményei miatt, de 1882-ben ismét feleségül vette őt, miután 1881–82-ben megjelent két sorsfordító novelláskötete: A tót atyafiak és A jó palócok. A tót atyafiakban a népélet tragikus szemlélése a kései Arany balladaköltészetével rokonítható, A jó palócok tizenöt története, tudatos kompozíciója egységes ciklussá szerveződik. Mikszáth ezután az általa legjobban ismert réteg, a nemesi középosztály felé fordult. Ekkortól vált művészetében uralkodóvá az adomázó-társalgási és ironizáló, mesélő stílus, amely az élőszó utánzását tekinti az ábrázolás legfőbb meghatározójának. Mikszáth Kálmán első idevágó kísérlete a Nemzetes uraimék (1882–83), majd a Beszterce ostroma (1894), ahol már megjelent a „különc” típusa mint az idő és az érték ellentmondását tükröző történelmi és társadalomlélektani szerep. Legjellemzőbb művei a nemesi középosztály értékvesztését és lecsúszását bemutató regények, egyszerre állnak az adomázó mesélés és a kíméletlen létkritika jegyében. Három legfontosabb idevonható nagyobb munkája: a Gavallérok (1897), a Kozsibrovszky üzletet köt (1905) és a Noszty fiú esete Tóth Marival (1906–07). Az Új Zrínyiász (1898) című regényében az idősíkok szembesítése kíméletlenné válik. Az utolsó századnegyed jókais és népszínműves-operettes ízléséhez is igazodva Mikszáth Kálmán folyamatosan írt történelmi tárgyú regényes műveket (A két koldusdiák, 1885; A beszélő köntös, 1889; A szelistyei asszonyok, 1901; Akli Miklós, 1903 stb.). Az 1905-ben írt Szent Péter esernyője, melyben a romantika eszköztárából vett elemek (titkok, kincskeresés, homályos származás, legendák, fétis, fenyegetett idill stb.) a legharmonikusabban elegyednek azokkal a tapasztalatokkal, amelyeket a felvidéki kisvárosi létmódról felhalmozott, világszerte népszerű lett. Foglalkoztatta a valóság és a fikció viszonya, az igazság és a szépség együttállása 	vagy ellentéte és a nyelv magyarossága (mint a nemzeti észjárás tükrözője). Kedvvel állította szembe a „fotográfus-féle rideg igazságot” a művész igazságával. Jókai-életrajza (1906) is elsősorban az íróegyéniség összetevőit elemzi, és az írás titkait kutatja. Utolsó korszakának, a századelő tragizálódó világképéhez és szecessziós ízléséhez is kapcsolható alkotói szakaszának 	nyitányát olyan regények jelzik, mint a Különös házasság (1900) és a Sipsirica (1902). Ezek a művei tragikus világképet körvonalaznak, amelyben egyszerre vannak jelen a hagyományos XIX. századi magyar végzettudat és a modern polgári katasztrofizmus elemei. Utolsó nagy műve, A fekete város (1910) olyan örökös csapdahelyzetként ábrázolja a magyar történelmet, amelyben a végzetes boldogtalanság legalább annyira természetes, mint a mindennapok kiszámíthatatlan abszurditása. Publicisztikájában a századvégi parlamentarizmus legkiemelkedőbb krónikása. Parlamenti tudósításaival utánozhatatlan műformát alakított ki. A polgári erkölcs, plebejus érzület, a demokrata és liberális alapeszmék határozták meg szemléletmódját.
	Emelt szintű érettségi tétel magyar irodalomból: Ciklusszerkezet, tematika, narrációs és kompozíciós megoldások Mikszáth Kálmán A jó palócok című novelláskötetében: https://www.katolikusradio.hu/archivum.php?firstaudioid=9&mev=2021&mho=05&mnap=14&mora=09&mperc=04
19.	25 éve hunyt el Bertha Bulcsú (1935–1997) író, publicista, „Élményanyaga a dunántúli, balatonmelléki falvak és az épülő gyárak világához kötődik.” (Rónay György) Első publikált írása a Jégnovella, amellyel azonnal kivívta az olvasóközönség és az irodalmi közvélemény figyelmét. 1962-ben jelent meg első novelláskötete, a Lányok a napfényben, melynek központi témája a munka, hősei hétköznapi munkások. Későbbi alkotói korszakában a regény vált meghatározóvá. „Regényei aktuális eseményekhez, történeti évfordulókhoz, időszerű társadalmi problémákhoz tapadnak. Az írót közéleti érdeklődése, újságírói élményei is e kérdések felé vonzzák.” (Tüskés Tibor) 1965-ben jelent meg első regénye, a Füstkutyák, amely egy község történetét írja le a termelőszövetkezetek egyesítése idején. Három interjúkötetet is írt: Meztelen a király, Írók műhelyében és Délutáni beszélgetések címmel. Ezekben volt újságíró-szerkesztő kollégáit és a magyar irodalom kiemelkedő alkotóit mutatja be. Három nagyjátékfilm forgatókönyvét is jegyzi. Tévéjátékokat és hangjátékokat is írt.
22.	A Magyar Kultúra Napja. Kölcsey Ferenc 1823-ban ezen a napon fejezte be a Himnusz megírását. 1989 óta ünnepeljük e napot.
Kosztolányi Dezső: Magyar vagyok, minthogy magyarul írok...
Magyar vagyok, minthogy magyarul írok,
magyarul mondom ámuldozva: tej
s magyarul mondom a halálos Áment,
ha ingadozva hátradől e fej
s az elomló test végső reszketéssel
a levegőbe rázza vézna öklét
s egy mozdulattal és egy bús igével
egy lesz vele a rejtélyes öröklét.

Február
15 éve hunyt el Lengyel Balázs (1918–2007) műkritikus, író, 1963–1981-ig a Móra Kiadó, 1976 és 1991 között a Móra Diákkönyvtár sorozat szerkesztője. Esszéin, tanulmányain kívül ifjúsági regényeket írt. Többek között neki köszönhetjük Oscar Wilde A boldog herceg című meséjének műfordítását.
28.	A Kalevala Napja – a finn nép ünnepe. Elias Lönnrot néprajztudós 1835. február 28-án tette közzé az első Kalevala-kötethez írt előszavát. Az eposz jelentős hatással volt a finn kultúrára és a világirodalomra egyaránt. Teljes magyar fordítását 1909-ben Vikár Béla készítette el.

Március
15.	A Magyar Sajtó Napja, mivel 1848-ban ezen a napon nyomtatták a magyar sajtó első szabad termékeit, a Tizenkét pontot és a Nemzeti dalt.
21.	A Költészet Világnapja. Az ünnepnapot az UNESCO támogatásával hozták létre azzal a céllal, hogy a költészet eszközeivel támogassák a nyelvi különbségeket, esélyt adva a kis nyelvek fejlődésének.
27. 	550 éve hunyt el Janus Pannonius, magyarosan Csezmiczei János vagy Cesinge János (1434–1472) 1459-től haláláig pécsi püspök, az első név szerint ismert magyar (-horvát) költő és humanista, aki latin nyelven írta verseit. Nagyváradon tanult, ahol nagybátyja, Vitéz János volt a püspök, akit Mátyás nevelőjeként és a magyar humanizmus megteremtőjeként tartunk számon. Janus Pannonius nevét egész Európában ismerték. Humanista világképét itáliai tanulmányai (Padova, Ferrara) során sajátította el. Verseinek meghatározó témája a reneszánsz életöröm: a földi élet szépsége, a kultúra szeretete és a költői halhatatlanság vágya. Költészetét két korszakra – az itáliaira és a magyarországira – bontjuk. Az itáliai költeményeire jellemző az életvidámság, gyakori témájuk a szerelem, de az egyház bírálata is. Kedvelt műfaja az epigramma, amelyekből árad az élet szeretete. Legismertebb műve a Pannónia dicsérete (Laus Pannoniae; 1465 körül) című epigramma, melyet már Magyarországon írt, és amelyben a reneszánsz poéta öntudata fogalmazódik meg. Büszkén hirdeti, hogy ő hozza meg Magyarország számára az ismertséget. Magyarországon írt műveit az elégikus hangnem jellemzi. Búskomorságának oka, hogy a városi kultúrához, pezsgő, aktív szellemi élethez szokott költő Magyarországon társtalannak érzi magát. Ezt az élményt fogalmazza meg az Egy dunántúli mandulafáról (De amygdalo in Pannonia nata; 1466) című epigrammája. A Búcsú Váradtól (Abiens valere iubet sanctos reges, Waradini, 1458) című  elégiko-ódájában a búcsúzás ambivalens érzése fogalmazódik meg: a lírai énnek egyrészt fájdalmas búcsúznia a fürdőktől, a poeta doctusnak oly kedves könyvtártól, az „aranyba vont király”-tól, Szent Lászlótól. A refrén azonban – „Hajrá, fogyjon az út, társak, siessünk!”- a kíváncsiságot, az újra való vágyakozást jeleníti meg. A Mikor a táborban megbetegedett (De se aegrotante in castris; 1464) című versének középpontjában a testi szenvedés realisztikus leírása áll. A humanista világszemléletű ember értékrendjét fejezi ki azzal, hogy mitől fáj a legjobban elszakadnia: a „válogatott könyvek szépségein elgyönyörödni”, a „csacsogó csermely partján heverészni”. A földi élet tehát már nem siralomvölgyként jelenik meg. A vers költői hitvallással, ars poeticával zárul, amelyben meghagyja, hogy mi legyen a sírfeliratán:
	Gyorsan az írótáblámat, mert úgy akarom, hogy
	Lelkem legvégső óhaja álljon azon.
	Drága barátaim, ott ássátok nékem a sírt, hol
	Harmatgyöngyöktől csillog a zöld s buja fű,
	Dúslombú erdők s a kies rónák közepette,
	Hol nimfák járják ünnepi táncaikat,
	Ott, hol a lágy szellőfuvalom csupa balzsamos illat
	És a dalosmadarak bús dala zeng epedőn.
	S hogy ne boruljon mély feledés rám néma siromban,
	Azt akarom, hogy e vers álljon a sírkövemen
	Itt nyugszik Janus, kivel ősi Dunánkhoz először
	Jöttek a szent Helikon zöldkoszorús szüzei.
	Ezt a dicsőséget, ó, hagyd meg a holtnak, Irigység;
	Rosszakarat, kíméld hűlt porait legalább.
A püspök maradványait tartalmazó sírra 1991-ben, a pécsi székesegyház altemplomában bukkantak rá. 2008. október 21-én szentmise keretében temették újra a bazilikában. Újratemetéskor ötszáz mandulafát ültettek el a költő szimbólumaként.
Pannónia dicsérete (Kaláka): https://www.youtube.com/watch?v=SAmTG1twBsA 

Április
2.	A Gyermekkönyvek Nemzetközi Napját 1967 óta tartják világszerte Hans Christian Andersen dán meseíró születésnapján. A Gyermekkönyvek Nemzetközi Tanácsa (IBBY) által szervezett ünnep célja, hogy a gyermekekkel megszerettessék az olvasást, a könyveket. Minden évben más-más ország vállalja az eseménysorozat szponzorálását, nevezetesen az adott ország megfogalmazza a nap jelmondatát, felkér egy neves írót, hogy ez alkalomból küldjön üzenetet a világ gyermekeinek, s egy képzőművészt, hogy tervezzen plakátot. 
    11. A Költészet Napját József Attila születésnapjára emlékezve 1964 óta ünnepeljük ezen a napon. Irodalmi estekkel, könyvbemutatókkal, költőtalálkozókkal, képzőművészeti kiállításokkal tisztelgünk a magyar líra előtt.
A Dunánál (részlet)
Anyám kún volt, az apám félig székely,
félig román, vagy tán egészen az.
Anyám szájából édes volt az étel,
apám szájából szép volt az igaz.
Mikor mozdulok, ők ölelik egymást.
Elszomorodom néha emiatt -
ez az elmulás. Ebből vagyok. „Meglásd,
ha majd nem leszünk!...” - megszólítanak.
Megszólítanak, mert ők én vagyok már;
gyenge létemre így vagyok erős,
ki emlékszem, hogy több vagyok a soknál,
mert az őssejtig vagyok minden ős -
az Ős vagyok, mely sokasodni foszlik:
apám- s anyámmá válok boldogon,
s apám, anyám maga is ketté oszlik
s én lelkes Eggyé így szaporodom!
A világ vagyok - minden, ami volt, van:
a sok nemzedék, mely egymásra tör.
A honfoglalók győznek velem holtan
s a meghódoltak kínja meggyötör.
Árpád és Zalán, Werbőczi és Dózsa -
török, tatár, tót, román kavarog
e szívben, mely e multnak már adósa
szelíd jövővel - mai magyarok!
... Én dolgozni akarok. Elegendő
harc, hogy a multat be kell vallani.
A Dunának, mely mult, jelen s jövendő,
egymást ölelik lágy hullámai.
A harcot, amelyet őseink vivtak,
békévé oldja az emlékezés
s rendezni végre közös dolgainkat,
ez a mi munkánk; és nem is kevés.
Születésnapomra (Kaláka): https://www.youtube.com/watch?v=20NnEqueVO8
23. 	A Könyv Napja; Szerzői Jogok Napja. 1995-ben az UNESCO ezt a napot katalán javaslatra nyilvánította ünnepnek, annak emlékére, hogy április 23-án halt meg William Shakespeare és Miguel de Cervantes. A nap célja, hogy felfedezzük az olvasás szépségét, és ösztönözzük egymást a könyvek forgatására.

Május
26. 	20 éve hunyt el Orbán Ottó (1936–2002) költő, esszéíró, műfordító. Csodagyerekként indult, majd poeta doctus lett, aki sokféle hagyományt épített együvé az újholdas tárgyiasságtól a látomásos mitikusságon át az amerikai beatköltészetig. Hagyomány és újítás határmezsgyéjén áll egész pályáján, s ez jellemző szemléletére, irodalomfelfogására, poétikájára is. Kénytelenségből is otthonosan érzi magát a kevertségben, amely az egész 20. század sajátossága. Történelemszemlélete egyre komorabbá vált, a fejlődés helyett a körforgást tételezi, lírája az örök értelmetlenséget és az újrakezdés örök varázsát szikráztatja össze. Ádám lelkesültsége és Lucifer iróniája egyszerre az övé. Legismertebb versei: Szegénynek lenni; Arany János a Múzeumkertben; Költő a hetvenes években; A XX. század költői; A magyar népdalhoz.
A XX. század költői
Kidöglik alólam a vers Richard alól a ló 
Letűnik a színről egy generáció
a nemzedékem Viszi vereségeit 
rögeszméjét hogy ő majd igenis segít
a századokon át nem gyógyuló bajon 
mert ő a képzelet és a forradalom
pedig csak seggencsúszás önbíztatás mánia 
Egyikünkből sem lett isten fia
csak irodalmi sztár vagy népvezér 
Bár közben ahogy szokás folyt a vér
És viharfelhők villámlás véreres ég 
Kívül-belül füstölgő vereség
Mi csillog mégis itt Miféle szerelem 
lidérces szelleme játszik velem
hogy a rám maradt beszédes csodát 
épségben sértetlenül adjam át
Csak tudnám nyöszörgök kinek-minek 
A senkinek súgja a senmminek
Mert ez nem egy az eszközök közül 
ezen fény szikrázik ezen köd ül
mint hegy csúcsán Ez él Ez az hogy élsz 
Egy porcikájában a végtelen egész
és egyikükre sincs meggyőző magyarázat 
Elbukik föltámad megalázkodva lázad
majd végigver mindent mint a tavasz zöld ostora 
a tetszhalott ágat Ne add föl Ne add föl soha

Június
4. 	50 éve született Szabó T. Anna (1972–) költő, műfordító. 1987-ben települt át családjával Kolozsvárról Magyarországra. 1991-ben lett az ELTE magyar–angol szakos hallgatója, majd elvégezte az Angol Reneszánsz és Barokk doktori programot is. Egyetemi évei alatt kezdett publikálni, több napi- és havilapban rendszeresen közöl verseket, esszéket, rövidprózát. Első kötete A madárlépte hó címmel 1995-ben jelent meg, amelyben megfogalmazza költői törekvését: „Úgy írni verset, mintha szó és forma / nem titkolná el, hogy mi van mögötte” (Úgy írni verset). A zárt, tiszta formák iránti igénye és érzéke az erdélyi, másfelől a nyugatos-újholdas költészeti hagyományt folytatja, verseiben a gazdag zeneiség mellett a látvány és a képiség, az érzéki tapasztalat és a fogalmi távlat már itt fontos szerepet tölt be. További kötetei: Nehézkedés, 1998; Fény, 2002; Rögzített mozgás, 2004; Elhagy, 2006; Villany, 2010 Ár; 2018. Az Elhagy hatvanhat versében a költő egyrészt felvillantja mindazt, amit eddigi költészetéből ismerünk és szeretünk, másrészt új hang, új tematika, sőt új formák is megjelennek.  Fő témája: a test gyönyörűsége és romlása, az emberi érzelmek, indulatok és kapcsolatok anatómiája, a szeretet és a szerelem, sőt a hit fájdalmas függése a testtől. Gyermekvers-kötetei: Kerge ABC (Tóth Krisztinával és Varró Dániellel közösen, 2008), Formák a tubusból (Jónás Tamással és László Noémivel közösen), Tatoktatok (2012), Tükörcicák (2013). Novelláskötetei: Törésteszt (2016), amelyben súlyosan traumatizált nők próbálják túlélni a hétköznapokat, tortát sütnek és baba-mama fórumra regisztrálnak, titokban ünneplik a házassági évfordulójukat és továbbviszik az anyjuktól örökölt mintát. Határ (2018) című kötetének személyes emlékekből táplálkozó prózái rákérdeznek a személyiség határaira, a saját történetével és a történelemmel szembesülő ember örömére és szégyenére. A Szabadulógyakorlat (2020) – Szabó T. Anna harmadik novelláskötete – a szerelem és a halál könyve, amelyben testről és lélekről, sóvárgásról és rajongásról, örömről és hiányról beszél. A legjobban az érdekli, hogyan működik jól megkomponált életünk mélyén az ösztönvilág, hogy civilizálható-e a szenvedély, és lehet-e, érdemes-e másképpen szeretni, mint életre-halálra.
Au lecteur
Te
olvasó,
ki fürdesz a szavakban,
és spórlásból vagy éppen kényelemből
más használt vizében mosod magad,
a nyelv őseleméből kiszakított,
tűrhetően szűk térben
nem feszengsz?
Mit remélsz?
Felfrissülést?
Tisztaságot?
Ha kellemesen melenget,
elég?
Elnyúlsz benne,
és kitöltöd egészen.
Ha kád a vers – kilépve
meztelen vagy.
Az ég zsoltára (Kaláka): https://www.youtube.com/watch?v=2yz92Dgo5Sc 
5.	5 éve hunyt el Jókai Anna (1932-2017) író, költő. Az 50-es években könyvelőként, népművelőként, művelődési előadóként dolgozott, majd 1956-ban felvételizett az Eötvös Loránd Tudományegyetem Bölcsészettudományi Karára, ahol 1961-ben magyar-történelem szakos tanári diplomát szerzett. Tanári munkája közben, 1966-ban jelentkezett legelső novellapublikációjával, 1968-ban pedig a 4447 című regénnyel. 1968 és 1977 között öt regénye és négy elbeszéléskötete jelent meg, többek között 1969-ben a Kötél nélkül című novelláskötete. Művei ettől fogva az olvasók érdeklődésének középpontjába kerültek, és egyre többen olvasták írásait. 1974-től szabadfoglalkozású író, műveiben gyakran jelennek meg pedagógusok (Tartozik és követel, A forma, Magyaróra, Szép kerek egész, Selyem Izabella), a tanári hivatás, a tanítás lehetőségének és értelmének problémái. Foglalkozik az emberi közönyösségel, keresi a választ arra a kérdésre, hogyan lehet a szeretetet a világban megélni. Regényeiben fontos helye van a spiritualitásnak és a keresztény értékeknek.
25.	A Karinthy-gyűrű átadása. A Karinthy-gyűrűt minden évben Karinthy Frigyes születésének évfordulóján osztják ki a Rádiókabaré kiemelkedő teljesítményt nyújtó szerzőinek, előadóinak. Alapítója és adományozója a Magyar Rádió elnöke.

2021
Szeptember
1.	225 éve hunyt el gróf Teleki József (1738–1796) főispán, koronaőr, író. Kora műveltségét a bázeli, illetve a leideni egyetemen tanulta. Bejárt több nyugat-európai országot, ahol a felvilágosodás eszméivel, valamint Voltaire-rel és Rousseau-val ismerkedett meg. Ekkor és ezután vásárolt könyveit három könyvtárban őrizte: Pesten, Marosvásárhelyen és Szirákon. Hazatérve a marosvásárhelyi református egyház mecénása lett. Hitéleti munkájának buzgóságát mi sem mutatja meg jobban, mint hogy 1791-ben a református zsinat az ő elnöklete mellett folyt. 1795-ben még ennél is nagyobb megtiszteltetés érte, a Szent Korona őre lett. Közéleti szerepvállalását mutatja, hogy 1782-ben Békés, majd Ugocsa vármegye főispánjának választották, valamint országgyűlési képviselő volt.
15.	80 éve született Albert Flórián (1941–2011) labdarúgó, a Nemzet Sportolója. Az egyetlen hazai sportoló, aki csatári pályafutásáért – amelynek 16 évében végig a Ferencváros játékosa volt – megkapta az Aranylabdát. Magáról azt vallotta, hogy játszani igen, de edzeni nem szeret.
20.	275 éve született gróf Benyovszky Móric Ágost (1746–1786) világutazó. Születési dátumát illetőleg problémákba ütközünk, hiszen vélhetőleg saját maga hamisította meg azt, 1741-re átírva, hogy ezzel is hitelesítse az 1756-ban kitörő hétéves háborúban való aktív részvételét. Családi örökségi és katonai kudarcai végeA lengyel hadseregben harcolva orosz fogságba esett, Kazanyba deportálták. Innen megszökött, elfogatása után azonban Kamcsatkába száműzték. Az itt eltöltött pár év alatt némi befolyásra tett szert – a helyi kormányzó gyermekeit tanította, tisztviselőkkel sakkozott, iskolát alapított –, ezt kihasználva pedig ismét szökésre adta a fejét, ezúttal hajóval. Kalandos úton eljutott Mauritius szigetére, valamint Madagaszkáron keresztül Franciaországba. XV. Lajos királyt sikeresen győzte meg Madagaszkár gyarmatosításáról, aminek az élére az uralkodó Benyovszkyt nevezte ki. 1774 elején a szigeten megalapította Louisbourg települést. A gyarmatosító munkásságáról fennmaradt emlékirata alapján sikeres diplomáciai munkájának és a helyi őslakosokkal kiépített jó viszonyának köszönhetően királlyá választották. Azonban a valóságban újfent ellenlábasokra lelt a francia urak között, akik befeketítették XV. Lajos előtt, így távoznia kellett. Magyarországra hazatérve Mária Terézia királynő a bajor örökösödési háborúban viselt hadi tettei miatt grófi címet adományozott Benyovszkynak, aki ezután itthon kívánta a kereskedelmet fellendíteni, modernizálni. Terveit azonban nem tudta megvalósítani, így újfent Madagaszkár felé fordult figyelme. Ezúttal angol támogatással került a szigetre, ahol új „fővárost” alapított. Ezt követően francia bosszúhadjárat indult ellene, amely Benyovszky halálával zárult.
	https://mult-kor.hu/amikor-magyar-nemes-ult-madagaszkar-tronjan-benyovszky-moric-hihetetlen-kalandjai-20210523?pIdx=2 
21. 	175 éve, 1846-ban bocsátották vízre Füreden a gróf Széchenyi István kezdeményezésére megalakult Balaton Gőzhajózási Társaság Kisfaludy nevű hajóját, ezzel indult meg a balatoni gőzhajózás.
https://mta.hu/mta_hirei/szechenyi-istvan-es-a-balatoni-gozhajozas-hoskora-107243 
24. 	975 éve halálozott el Szent Gellért (980k.–1046) püspök, Imre herceg tanítója. A Velencében született fiúgyermek a keresztségben a György nevet kapta – Szent György napján született –, azonban később édesapja után felvette a Gellért nevet. A szülei még kisgyermekként a Szent György-szigeti bencés kolostorba vitték, hogy ott életben maradásáért fohászkodjanak a szerzetesekkel. A gyermek itt maradt és szerzetes, később perjel, majd apát lett. Ez utóbbi tisztségéről lemondva indult el a Szentföld felé. A hányattatott hajóút miatt Magyarországon keresztül vezetett tovább az útja. Itt Gaudentius pannonhalmi apát, Mór püspök és Asztrik pécsváradi püspök a hazai térítőmunka segítésére szerette volna megnyerni. Tervükkel és Gellérttel István király elé járultak, aki megbízta őt fia, Imre herceg nevelésével. Hét évnyi tanítói munka után visszavonult a bakonybéli bencés remeteségbe. A monostorból István király rendelte vissza, hogy rábízza a csanádi egyházmegye megszervezését. István király halálát követően Vata, pogány vezér, csapatai törtek rá és kíséretére, és kőzáport zúdítva rá letaszították a Kelen-hegyről.
	https://www.magyarkurir.hu/hirek/szent-gellert-puspok-es-vertanu 
27.	125 éve, 1896-ban adták át a Vaskapu-csatornát. A Duna e szakaszának hajózhatóvá tétele régóta terv volt már, amikor Széchenyi István a kezdeményezés élére állt. A rengeteg munkálatot végül 1896-ban fejezték be. A nagy ünnepség tiszteletére Ferenc József császár gőzhajóval vonult végig a csatornán, Románia és Szerbia uralkodójával.
https://jelesnapok.oszk.hu/prod/unnep/a_vaskapuszoros_megnyitasa__1896 
28.	50 éve, 1971-ben a Vatikán Magyarországgal folytatott tárgyalásai nyomán Mindszenty József amnesztiát kapott és – az amerikai követségen töltött 15 év után – elhagyta Magyarországot.
	http://www.magyarszemle.hu/cikk/20131031_a_mindszenty-ugyek_1949-1971_2 
	625 éve, 1396-ban Luxemburgi Zsigmond keresztes hadai Nikápolynál vereséget szenvedtek I. Bajazid szultán seregeivel szemben.
	https://honvedelem.hu/hirek/a-nikapolyi-csata-1396-szeptember-28-28.html 

Október
4.	125 éve, 1896-ban adták át a Ferencz József hidat, a mai Szabadság hidat. A főváros negyedik hídját az uralkodó személyes jelenlétében adták át a milleniumi ünnepségek keretei között. A híd rácsos fémszerkezetet kapott, amelyet úgy alakítottak, hogy a kor divatjának megfelelően függőhídra hasonlítson a leginkább. A hídavatás ünnepségén maga Ferenc József verte be az utolsó szegecset. A megszálló német hadsereg a hidat 1945-ben felrobbantotta. A helyreállítási munkálatok egy évvel később kezdődtek meg, és az államalapítási ünnepségekig tartottak. Ekkorra azonban Magyarország államformája a köztársaság lett, amelynek következtében nem tartották meg Ferenc József nevét, helyette Szabadság hídnak keresztelték.
	http://www.rubicon.hu/magyar/oldalak/1896_oktober_4_a_ferencz_jozsef_hid_atadasa/ 
	100 éve, 1921-ben kikiáltották Felsőőrön az önálló Lajtabánságot. A trianoni békeszerződés után létrejött nyugat-magyarországi állam ugyan rövid életűnek minősült, de hozzájárult a soproni népszavazás engedélyezéséhez.
	https://abtk.hu/ismerettar/evfordulok/1489-allamalapitassal-trianon-ellen-a-lajtabansag 
5.	75 éve halt meg moszkvai fogságban Bethlen István (1874–1946), 1921-1931 között Magyarország miniszterelnöke. Kitűnő katonai, jogi és gazdasági neveltetést kapott, amelyre szüksége is volt a Monarchia és Magyarország széthullását és a második „királypuccsot” követően. Miniszterelnöksége idején politikailag és gazdaságilag sikerrel konszolidálta az országot. Ezt mutatja többek között az Egységes Párt megalapítása, a választójogi törvény módosítása, a Népszövetségbe való 1924-es belépés, illetve a Magyar Nemzeti Bank alapítása. Pályafutása végét az 1929-es gazdasági világválság begyűrűzése okozta. A harmincas években politikai munkásságával egyértelműen elvetette a német orientációt, illetve a hadba lépést. 1943-tól törekedett megteremteni a békét az angolokkal. 1944-ben orosz fogságba került, két évvel később egy moszkvai kórházban hunyt el.
	http://www.rubicon.hu/magyar/oldalak/1946_oktober_5_grof_bethlen_istvan_halala/ 
6. 	Az aradi vértanúk emléknapja, mivel 1849-ben ezen a napon végeztek ki Aradon 13 honvéd főtisztet: Lázár Vilmost, gróf Dessewffy Arisztidet, Kiss Ernőt, Schweidel Józsefet, lovag Poeltenberg Ernőt, Török Ignácot, Láhner Györgyöt, Knézich Károlyt, Nagysándor Józsefet, gróf Leiningen-Westerburg Károlyt, Aulich Lajost, Damjanich Jánost, gróf Vécsey Károlyt, valamint Pesten, a mai Szabadság tér helyén álló Újépületben gróf Batthyány Lajos volt miniszterelnököt.
	http://www.rubicon.hu/magyar/oldalak/1849_oktober_6_az_aradi_vertanuk_es_batthyany_lajos_kivegzese/ 
11.	20 éve, 2001-ben adták át az Esztergomot Párkánnyal összekötő Mária Valéria újjáépített hidat. A hidat, amelyet a Szabadság hídhoz hasonlóan Feketeházy János tervezett, 1895 szeptemberében adták át, Ferenc József császár lánya után Mária Valériának keresztelve. A híd 1944-es német felrobbantása után évtizedeken keresztül csonka hídként éktelenkedett a Dunán. Az európai uniós támogatás segítségével 2000-ben kezdték el újjáépítését. A 2001-es megnyitáson részt vett Magyarország és Szlovákia miniszterelnöke, Orbán Viktor és Mikulaš Dzurinda.
23.	100 éve, 1921-ben zajlott a budaörsi csata, amelynek következtében kudarcba fulladt IV. Károly magyar király második hazatérése és hatalom-átvételi kísérlete. Az uralkodót elfogták és a tihanyi apátságban tartották őrizetben. Innen brit közreműködéssel Madeira szigetére tért száműzetésbe.
	http://www.rubicon.hu/magyar/oldalak/1921_oktober_20_iv_karoly_masodik_visszateresi_kiserlete/ 
	225 éve született Bezerédj István (1796–1856) reformkori politikus. Országgyűlési politikusként küzdött az adóterhek könnyítése érdekében. A büntető törvénykönyvet létrehozó bizottságnak tagjaként igyekezett a halálbüntetés eltörlése mellett fellépni. Brunszvik Terézzel magyar kisdedóvók létrehozásán fáradozott, saját költségén óvodát alapított.
26.	425 éve, 1596-ban Báthory Zsigmond fejedelem és Miksa osztrák főherceg seregei vereséget szenvedtek Mezőkeresztesnél III. Mehmed szultán oszmán csapatai ellen.
	http://www.rubicon.hu/magyar/oldalak/1596_oktober_26_a_mezokeresztesi_csata/ 
31.	10 éve hunyt el Albert Flórián (1941–2011), a Ferencváros aranylabdás válogatott labdarúgója. Bővebben lásd szeptembernél.

November
1. 	125 éve hunyt el Budapesten Degré Alajos (1819–1896), a márciusi ifjak egyike. Az ügyvédként végzett francia-magyar származású Degré Alajos önkéntesként részt vett az 1848-’49-es szabadságharcban. A szabadságharc leverése után Aradon internálták, majd Pestre való visszatérése után meglátogatta a Nyugat-Európába emigrált honfitársait. Élete következő szakaszában írói tehetségét követve a Kisfaludy Társaság tagja, majd az Ország Világ című folyóirat szerkesztője lett.
3.	125 éve, 1896-ban adták át az Újpestet és Aquincumot összekötő újpesti vasúti hidat.
6.	100 éve, 1921-ben a magyar nemzetgyűlés törvénybe iktatta a Habsburg-ház trónfosztását. IV. Károly király második hazatérési kísérletének kudarcba fulladása utána hozta meg a nemzetgyűlés törvénycikkelyét, amelynek első paragrafusában kimondták: „IV. Károly király uralkodói jogai megszűntek.”
	http://www.rubicon.hu/magyar/oldalak/1921_november_6_a_habsburg_haz_utolso_tronfosztasa/ 
9. 	80 éve, 1941-ben vezették be a jobboldali közlekedést Budapesten és környékén. A rendelet az ország többi részén már korábban, július 6-án érvénybe lépett.
	https://mult-kor.hu/amikor-magyarorszag-attert-a-jobb-oldali-kozlekedesre-20160706 

December
1.	250 éve hunyt el gróf Grassalkovich Antal (1694–1771). Politikai, hivatali pályája III. Károly idején indult és Mária Terézia uralkodása alatt ért a csúcsre. 1731-ben személynök, 17748-ban a kamara elnöke, 1751-ben pedig a Szent Korona őre lett. Szerepet játszott abban is, hogy 1741-ben a magyar rendek katonai segítséget ajánlottak fel a királynőnek.Az ő nevéhez fűződik a gödöllői és a hatvani kastély, valamint a máriabesnyői zárda építtetése.
2.	225 éve született Beöthy Ödön (1796–1854). A reformkorban a liberális ellenzék egyik jelentős politikusa. Az 1848/’49-es szabadságharc idején a Délvidék, majd Erdély teljhatalmú kormánybiztosa. A világosi fegyverletételkor emigrált, Hamburgban halt meg.
10.	50 éve, 1971-ben kapott Gábor Dénes fizikai Nobel-díjat. Gábor Dénes a Műegyetemen gépészmérnöki és a berlini egyetemen végzett villamosmérnöki tanulmányai után több évig Németországban élt és tevékenykedett. 1934-ben költözött át Angliába, ahol híradástechnikai információelmélettel foglalkozott. Itt találta fel az optikai holográfiát, amelyért Nobel-díjat kapott.
	https://jelesnapok.oszk.hu/prod/unnep/gabor_denes__1900_fizikai_nobeldij_1971 
	75 éve Sopronkőhidán végezték ki Kiss Szaléz (1904–1946) ferences szerzetest. Kiss Szaléznak egy kritikus hangvételű cikke miatt 1937-ben az Egyesült Államokba kellett távoznia, hogy az ottani magyarok lelkigondozását szolgálja. 1942-ben tért vissza Magyarországra. A második világháború után Gyöngyösön a Független Kisgazdapárt egyik vezetője lett és nagy népszerűségre tett szert, különösen az ifjúság körében. 1946-ban letartóztatták, de a kínzások ellenére sem volt hajlandó vallani arról, mit mondtak gyónáskor a szovjet katonák megölésével vádolt fiatalok. A magyar kommunisták átadták a szovjet hadbíróságnak, amely koncepciós perben ítélte halálra.
	https://kepmas.hu/hu/a-kommunizmus-egyik-elso-magyar-aldozata-pater-kiss-szalez 
14-16.	100 éve, 1921-ben került sor a híres soproni népszavazásra, melyben a város és a környező települések polgárainak 65%-a szavazta meg Magyarországhoz való csatlakozásukat – Ausztriával szemben. Az esemény okán a város kiérdemelte a civitas fidelissima, a leghűségesebb város jelzőt.
	https://mult-kor.hu/civitas-fidelissima-hogyan-lett-sopron-a-leghusegesebb-magyar-varos-20171214 
22.	100 éve, 1921-ben kötötték meg Bethlen István miniszterelnök és Peyer Károly szociáldemokrata politikus paktumukat, amelyben az MSZDP vezére lemondott a vidéki munkásság szervezéséről, a sztrájkjogról, valamint rögzítette, hogy ezután kedvezőbb képet ad a magyar államvezetésről a Népszavában és a külföldi szociáldemokrata lapokban is. Cserébe pedig Peyer pártja törvényesen politizálhatott, megszüntették a tagjait sújtó internálást és ígéretet kapott munkásvédelmi törvények meghozatalára.
	https://mult-kor.hu/mit-tartalmazott-a-titkos-bethlen-peyer-paktum-20161222 
24.	275 éve született Bánffy György (1746–1822). Tanulmányait a kor kiváló intézményében, a bécsi Theresianumban végezte. 1776-ban Kolozsvár főispánjává választották, ezt követően pedig számos állami hivatalt töltött be, köztük Erdély kormányzóságát is 1787-1822-ig.
30.	225 éve született báró Wesselényi Miklós (1796–1850), az „árvízi hajós”. Apja, id. Wesselényi Miklós – „a zsibói bölény” – és anyja, Cserei Ilona 11 gyermek szülei voltak, akik közül egyedül Miklós érte meg a felnőttkort. Kemény nevelésben részesítették, tudott úszni, vívni, birkózni és vadászni, valamint kitűnően lovagolt – ez utóbbi szenvedélyének magyarországi mecénása is lett Széchenyi Istvánnal együtt. Politikai munkájában nagy hangsúlyt fektetett a nemzeti összetartásra, valamint szorgalmazta a magyar nemzettudat elmélyítését. Ahogy a Balítéletek című művében írja: „Hazafit s polgárt, csak ezt kell minden emberből nevelni!” Országgyűlési és megyegyűlési szereplésével felhívta magára a bécsi udvar figyelmét, amely hűtlenségi pert indított ellene, és három év börtönbüntetést kapott. Az ítélet meghozatala előtt, 1838. március idusán a dunai jégzajlás megakadt a Csepel-szigetnél, ahol áttörve a védgátat, a víz elárasztotta a várost. Wesselényi hajóján utazva éjjel-nappal mentette a rászoruló embereket. Büntetéséből végül csak két hónapot kellett letöltenie szembetegsége miatt. 1844-re teljesen megvakult, de 1848-ban még felszólalt az erdélyi országgyűlésen a Magyarországgal való unió mellett.
	https://mult-kor.hu/cikk.php?id=9537 
31.	400 éve, 1621-ben II. Habsburg Ferdinánd uralkodó és Bethlen Gábor erdélyi fejelem megkötötték a harmincéves háború első szakaszát lezáró nikolsburgi békét. A szerződés értelmében Bethlen lemondott magyar királyi címéről és visszaszolgáltatta a Szent Koronát, cserébe hét magyar vármegyét kapott saját használatra (Abaúj, Bereg, Borsod, Szabolcs, Szatmár, Ugocsa, Zemplén). A szerződést csak a következő év vízkeresztjekor erősítette meg Bethlen, a rákövetkező napon pedig II. Ferdinánd. A békeszerződés kimondta, hogy sem a királynak, sem földesúrnak nem áll jogában másokat vallásgyakorlatban akadályozni.

2022
Január
1.	A béke világnapját 1968 óta, VI. Pál pápa kezdeményezésre ünneplik meg minden év első napján.
	https://jelesnapok.oszk.hu/prod/unnep/a_beke_vilagnapja 
3.	80 éve született Sólyom László (1942-), 2005 és 2010 között Magyarország köztársasági elnöke. Az 1980-as években bekapcsolódott a magyar ellenzéki mozgalmakba, 1989-ben az MDF képviselőjeként részt vett a rendszerváltást előkészítő Nemzeti Kerekasztal munkájában, majd 1990–1998 között az Alkotmánybíróság elnökeként a jogállamiság megszilárdításában.
11.	100 éve született Telegdi Bálint (1922–2006) részecskefizikus. Telegdi, szülei döntésének köszönhetően, számos nyugat-európai országban élt fiatalkorában, emellett rövid ideig Bulgáriában és Romániában is tartózkodott családjával. Doktori munkáját egy svájci egyetemen írta magfizika témából. Ezután munkalehetőséget a Chicagói Egyetemen kapott, ahol számos fizikus kiválóság végezte munkáját. Chicagót Telegdi a „fizika Mekkájának” hívta. Élete talán egyik utolsó interjújában az alábbiakat mondta életére visszatekintve: „Amikor negyvenéves voltam, azt mondtam a feleségemnek: az életem fő célja az volt, hogy tiszteljenek azok, akiket én is tisztelek. Ezt a célt elértem és boldog vagyok.”
	http://epa.oszk.hu/00600/00691/00032/10.html 
13.	175 éve halt meg Habsburg József (1776-1847) nádor, akit a kor emlékezete legmagyarabb osztráknak tartott. II. Lipót császár hetedik fia volt, először bátyja, Ferenc koronázása alkalmával járt Magyarországon. Másik bátyját, Sándort hirtelen halála után követte a nádori tisztségben. A magyar urakban akkor keltett Habsburg József szimpátiát, midőn megtudták, hogy magyarul tanul. Az 1796-os országgyűlésen közfelkiáltással választották Magyarország nádorává. Hivatali ideje alatt megismerte az ország történelmét, hivatali rendszerét, gazdasági viszonyait és ezeket igyekezett minél inkább összehangolni a császári udvar érdekeivel. Sokrétű tevékenysége Pest-Buda megújítását, valamint kulturális életét is befolyásolta: a nemzeti könyvtár létrehozása, a Szépészeti Bizottság létrehozása, a Lipótváros kiépítése, a gellérthegyi csillagvizsgáló építtetése, a pesti Vakok Intézetének alapítása, a Városliget és a Margitsziget parkosítása és így tovább. Budán halt meg, testét a nádori kriptában helyezték örök nyugalomra.
	https://mult-kor.hu/habsburgnak-szuletett-de-magyarkent-halt-meg-jozsef-nador-20200309 

Február
1. 	1025 éve halt meg Géza (950k.–997) fejedelem. Taksony és Tonuzoba besenyő fejedelem nőrokonának fiaként született 950 körül. Apja jó diplomáciai érzékét mutatja, hogy az erdélyi gyula lányát, Saroltot kérte feleségül számára. Géza fejedelemsége alatt jó viszonyt igyekezett kialakítani a szomszédos nagyhatalommal, a Német-római Császársággal. Ennek jeleként 973-ban követeket küldött az I. Ottó által összehívott quedlinburgi birodalmi gyűlésre. Békét kötött a császárral, keresztény térítőket hívott országába és fiának a bajor herceg lányát kérte feleségül. Uralkodásának legfontosabb döntése mégis az volt, amikor halála előtt Istvánt jelölte ki örököséül, megbolygatva ezzel a pogány szokás szerinti szeniorátus elvét. Uralkodásával lerakta az alapokat Szent István államalapításához. Okos külpolitikájával, a kereszténység felvételével elévülhetetlen érdemeket szerzett a Magyar Királyság alapjainak lerakásában.
http://www.rubicon.hu/magyar/oldalak/997_februar_1_geza_nagyfejedelem_halala/ 
9. 	75 éve, 1947-ben ezen a napon Kőszegnél mérték a legmagasabb hóállást Magyarországon, amely elérte a 151 cm-t.
10. 	100 éve született Göncz Árpád (1922–2015), 1990–2000 között Magyarország köztársasági elnöke. Budapesti értelmiségi családba született. Jogi diplomát 1944-ben szerzett. Katonaként Németországba vezényelték, ahonnan haza szökött, itthon pedig évekig politikai munkát folytatott a Független Kisgazda- Földmunkás- és Polgári Pártban. 1957-ben másodrendű vádlottként életfogytiglanra ítélték, amelyből India moszkvai nagykövetsége járta ki számára és a többi vádlottnak az enyhítést. Börtönévei alatt megtanult angolul, amely készségét műfordítóként hasznosította. A nyolcvanas évektől egyre többet mozgott újfent politikai pályán, 1990-ben köztársasági elnökké választották.
	https://www.gonczarpad.hu/goncz_arpad_eletrajza 
	75 éve, 1947-ben írták alá a párizsi szerződést, amely Magyarországot a trianoni határok mögé szorította vissza, sőt Pozsony előterében további három falut át kellett engednie Csehszlovákiának. 
	https://mult-kor.hu/cikk.php?id=16395 http://www.rubicon.hu/magyar/oldalak/1947_februar_10_a_parizsi_bekeszerzodes_alairasa/ 
14.	20 éve halt meg Hidegkuti Nándor (1922–2002), az Aranycsapat csatára. Az „Öreg” becenévre hallgató futballsztár 1952-ben olimpiai bajnok, 1954-ben pedig világbajnok ezüstérmes volt, az MTK-ban játszott. 1953-ban Londonban a híres 6:3 mérkőzésen mesterhármast szerzett az Aranycsapatnak. Érdekesség, hogy az 1956-ban készült Csodacsatár című film jeleneteiben szereplő Puskás Ferencet disszidálása miatt helyettesítettek Hidegkutival.
24.	200 éve született Irányi Dániel (1822–1892), a márciusi ifjak egyike. Az Eperjesen jogot és bölcsészetet végzett férfi 1844-ben Pesten helyezkedett el ügyvédként. A forradalom kitörése előtt Petőfi és Jókai köréhez tartozott, és részt vett e 12 pont megírásában. Az 1848-49-es szabadságharcban való katonai szereplése miatt Párizsba emigrált, ahol újságírásból élt. A kiegyezés után visszatért Magyarországra és a Függetlenségi Párt elnöke lett.
	https://pestbuda.hu/cikk/20171016_aki_nem_engedett_48_bol_125_eve_hunyt_el_iranyi_daniel 
25.	A kommunizmus áldozatainak emléknapja, mert 1947-ben ezen a napon hurcolta el a szovjet államvédelem Kovács Bélát a Független Kisgazdapárt főtitkárát, miután a Nemzetgyűlés nem volt hajlandó mentelmi jogát felfüggeszteni.

Március
4. 	850 éve halt meg III. István (1147–1172), Árpád-házi uralkodó. Rövid, tíz éves uralkodása alatt III. Istvánnak szembe kellett néznie a folyamatos háborúkkal a hódító Bizánc ellen, valamint az ellenkirályokkal – így kül- és belpolitikai oldalról is rendszeres támadások érték. Korai és váratlan halálát kortársai is mérgezésnek vélték. A trónon öccse követte őt, III. Béla néven 1196-ig.
5. 	100 éve született Hidegkuti Nándor (1922–2002), az Aranycsapat csatára. Életéről bővebben lásd februárnál.
13.	200 éve született Irinyi József (1922–1859), a márciusi ifjak egyike. Nagyváradi és debreceni jogi tanulmányai, valamint nyugat-európai útja után Pesten telepedett le. A 12 pont kezdeményezőjeként részt vett az 1848-as forradalom előkészítésében. A szabadságharc után Haynau halálra ítélte, de végül megkegyelmezett neki. Ettől kezdve haláláig az irodalomnak élt.
	https://mult-kor.hu/cikk.php?id=8533 
23.	100 éve halt meg Széchenyi Ödön (1839–1922), a magyar tűzoltóság meghonosítója. Széchenyi István és Seilern Crescencia kisebbik fia, aki bátyjával, Bélával Nagycenken nevelkedett. Édesapja nyomdokaiba szeretett volna lépni, ezért sokat utazott Európában, különösen a gépészet és a hajózás iránt mutatkozott fogékonynak. Életét mégsem ezek a tényezők, hanem az 1860-as nagycenki és fertőszentmiklósi tűzeset határozta meg, amelyben az emberek kimentésének élére állt. Látván a tűzoltás helyi szervezetlenségét új célt talált reform ötleteinek. Apja halálát követően Londonba utazott, hogy ott beálljon a Fire Brigade tűzoltói közé és tanuljon tőlük. Pestre hazatérve megjelentette A tűzoltóintézetek hasznosságáról című cikkét és hozzákezdett a fővárosi tűzoltóság megszervezéséhez. 1870-ben megalapította az Önkéntes és a Hivatásos Tűzoltóságot, amelyeknek ő lett főparancsnoka. Ő szervezte meg a török tűzoltóságot is.
	https://mnl.gov.hu/hirek/szechenyi_odon_a_tuzpasa http://www.rubicon.hu/magyar/oldalak/1922_marcius_24_meghal_grof_szechenyi_odon_a_magyar_tuzoltosag_atyja/ 
	
Április
1. 	100 éve halt meg spanyolnáthában IV. Károly (1887–1922), Magyarország utolsó királya (1916–1918). Életének utolsó szakaszát száműzetésben élte le feleségével, Zita királynéval, Madeira szigetén. Utolsó visszatérési kísérletét lásd októbernél.
	http://www.rubicon.hu/magyar/oldalak/1922_aprilis_1_iv_karoly_magyar_kiraly_halala_madeiran 
8. 	90 éve született Antall József (1932–1993), Magyarország első szabadon választott miniszterelnöke. Az ifj. Antall középfokú tanulmányait a budapesti Piarista Gimnáziumban végezte, ahol a történelem irányában mutatott jelentős érdeklődést. A gimnáziumi évek után az ELTE-n szerzett diplomát, magyar nyelv és irodalom, történelem, levéltár szakon, majd pedig könyvtárosi, muzeológus szakon, történelemből le is doktorált. Részt vett az 1956-os forradalomban, ellenzéki magatartása miatt 1959-ben eltiltották a tanári pályától. 1988-ig csak múzeumi és levéltári munkákat végezhetett. 1989-ben az MDF képviselőjeként részt vett a Nemzeti Kerekasztal tárgyalásain, ezután elsöprő többséggel választották meg az MDF elnökévé. 1990-ben pedig miniszterelnök lett. Személyét és politikai tevékenységét halála után is sok vád érte, amelyet sokan ellenvéleményeztek, cáfoltak. Nyugati orientáltságú külpolitikai törekvéseivel Magyarországot közelebb vitte a NATO és az Európai Unió tagsága felé.
16.	A holokauszt emléknapja, mert 1944-ben ezen a napon állították föl – Kárpátalján – az első magyarországi gettót.
	http://www.holokausztmagyarorszagon.hu/index.php?section=1&type=content&chapter=4_2_1
23.	75 éve halt meg gróf Károlyi Gyula (1871–1947), Magyarország miniszterelnöke. A miniszterelnöki posztot 1931-ben, az 1929-es gazdasági világválság magyarországi tetőzésekor bízta rá Horthy Miklós. A nehézségeken igyekezett szigorú takarékossági intézkedésekkel úrrá lenni. Azonban a létszám- és bércsökkentésekkel, adóemeléssel a munkásréteg ellenszenvét vívta ki, fokozva ezzel az ország belső ellentéteit. Visszavonulását Horthy 1932 októberében engedélyezte, amikor kinevezte helyére Gömbös Gyulát. A politikától visszahúzódott és Szatmár megyei birtokán gazdálkodott tovább. A második világháború idején a „kiugrási politika” támogatója volt.
	https://mult-kor.hu/cikk.php?id=13532 
24.	800 éve, 1222-ben írta alá II. András király a szerviensek jogait biztosító bullát, amelyet aranypecsétjéről Aranybullaként ismerünk.
	http://www.rubicon.hu/magyar/oldalak/1222_aprilis_24_ii_andras_kiadja_az_aranybullat_fehervaron/ 

Május
13.	80 éve született Schmitt Pál (1942–), kétszeres olimpiai aranyérmes párbajtőröző, 2010–2012 között Magyarország köztársasági elnöke.

Június
4.	A nemzeti összetartozás napja annak emlékére, hogy 1920-ban ezen a napon írták a Versailles-ban található Nagy Trianon palotában a Magyarország területének kétharmadát elcsatoló békediktátumot, amely a történelmi Magyarország megszűnését jelentette, és amelynek következtében több millió magyar került kisebbségi sorba. Az első világháborút lezáró trianoni békeszerződést a Magyar Királyság nevében az 1920 márciusában kinevezett Simonyi–Semadam-kormány képviseletében Benárd Ágost népjóléti és munkaügyi miniszter, valamint Drasche-Lázár Alfréd rendkívüli követ, államtitkár írták alá, éppen 100 éve. A választás azért esett rájuk, mivel a rangos és közismert politikusok egyike sem akarta magát kompromittálni.
http://www.rubicon.hu/magyar/nyomtathato_verzio/1920_junius_4_a_trianoni_beke_alairasa/ 
5.	40 éve, 1982-ben tartották meg az első nemzetközi Rubik-kocka világbajnokságot Budapesten, amelynek a vietnámi származású amerikai diák, Miuh Thai lett a nyertese.
13.	50 éve halt meg Békésy György (1899–1972) Nobel-díjas biofizikus. Kutatásai első fázisát Budapesten végezte, amely alkalmával a középfül mechanikai működését vizsgálta. A Nobel-díjat 1961-ben a fül „csigán belüli ingerlés fizikai mechanizmusával kapcsolatos felfedezéseiért” kapta. A második fázisban a Harvard Egyetem vezető kutatójaként dolgozott, ahol kifejlesztette a Békésy-féle audiométert, illetve az idegvezetéssel és az érzékszervi válasz-azonossággal foglalkozott.
https://www.arcanum.com/hu/online-kiadvanyok/MuMaTu-a-mult-magyar-tudosai-1/bekesy-gyorgy-A4C/ 
25.	70 éve született Erdő Péter (1952–) bíboros, prímás, esztergom-budapesti érsek. 1975-ben szentelték pappá, 2000-ben püspökké, 2003-ban avatta bíborossá II. János Pál pápa. 2002 decemberétől az Esztergom-Budapest Főegyházmegye érseke. Jelmondata: Initio non eratnisi gratia. (Kezdetben nem volt más, csak a kegyelem.)
30. 	325 éve, 1697-ben tört ki a hegyaljai felkelés, II. Rákóczi Ferenc birtokain. Ebben Rákóczi nem kívánt részt venni, ezért Bécsbe utazott, hogy semmilyen körülmények között ne vádolhassák meg felségárulással. 
	http://www.rubicon.hu/magyar/oldalak/1697_julius_1_kirobban_a_hegyaljai_felkeles/

2021
Augusztus
12.	90 éve született Czigány György (1931–) zenei író, költő, műsorvezető. Mérhetetlen műveltség, mindig a helyén lévő humor és egyedi stílus jellemzi. A Zeneakadémián zongoraszakon végzett. 20 éven át a Magyar Rádió főmunkatársa, majd ezt követően 20 évig a Magyar Televízió művészeti főszerkesztője volt. Nevéhez fűződik az igen népszerű Ki nyer ma? rádiós zenei vetélkedő, mely négy évtizeden át népszerűsítette a klasszikus zenét, minden hétköznap. Házimuzsika, műveltségi versenyek, két magyarországi pápalátogatás kommentátora és számtalan portréműsor szerkesztő-riportere volt. Több mint 30 vers, illetve próza kötete jelent meg. 
Egysoros versek	 
    Remény
Ha egy sor vers körülfonja világunk.  
    Örökmécs
Minden pusztulás ott ragyog lángjában.   
    Sors
A véletlenek szabadsága is teremtés.
    Szív
Fölemelheti a szeretet méltósága.
    Vágy  
Add, hogy hihessem létedet Uram!  
    Enyém-e?  
Halálom idegen: nincsen hozzá közöm.  
    Végítélet
Kozmikus szemétégetés? Föltámadás?  
portréfilm https://www.youtube.com/watch?v=czbO0_aL6J4
14.	30 éve hunyt el Deák Bárdos György (1905–1991) zeneszerző, egyházkarnagy. Főként egyházi műveket komponált: 70 kantátát, 10 misét, motettákat, népének-feldolgozásokat, orgonaműveket. 1933-ban, Jézus Krisztus halálának 1900. évfordulójára komponálta Parasceve ("Előkészület az ünnepre") című sorozatát, Máté és János evangéliumából vett szövegekre. Ennek a vegyeskari motetta-sorozatnak legismertebb, leggyakrabban énekelt darabja az Eli! Eli!, amelyet a szerző a keresztfán szenvedő Krisztus szavaira ("Istenem, Istenem, miért hagytál el engem") komponált. 
Eli! Eli! https://www.youtube.com/watch?v=wmE5EoQ8RbA
26.	10 éve hunyt el Dobszay László (1935–2011) zenetörténész, népzenekutató, karnagy, egyetemi tanár. Tanulmányait a Zeneakadémián folytatta 1947 és 1957 között. Tanárai: Visky János, Kodály Zoltán és Szabolcsi Bence voltak. Elvégezte az ELTE magyar-történelem szakát is. 1966-tól a Zeneakadémia tanára és az MTA Népzenekutató Csoportjának főmunkatársa, majd a Zenetudományi Intézet tudományos főmunkatársa. A zenetudományok kandidátusa. Kutatási területei: gregorián ének, magyar zenetörténet, népzene. A Scola Hungarica énekegyüttes alapítója (Szendrei Jankával és Rajeczky Benjáminnal), a Magyar Gregorianum hanglemez-sorozat karnagya. 1990-ben a Zeneakadémia újonnan alakult, egyházzenei tanszékének vezetőjévé nevezték ki. Zenei tárgyú könyvei: Magyar zenetörténet, A magyar dal könyve, A gregorián ének kézikönyve. Elkészítette a Hangok világa sorozat hat könyvét, mely a zeneiskolák jelenleg használatos szolfézskönyve. Szabó Helgával, pedig az ének-zene tagozatos általános iskolák 5-7. évfolyama számára írt tankönyvet.
Te Deum laudamus - Isten téged dicsérünk https://www.youtube.com/watch?v=jwyp7wvl7t8
27.	500 éve hunyt el Josquin Des Prés (1450-1521) zeneszerző. Párizsban Ockeghem tanítványa, majd nagy milánói és római kórusokban énekelt. Működése révén végérvényesen vége lett a középkori zenének, a reneszánsz utat tört magának ezen a területen.  Ötven éves korára már egész Európa ismerte a nevét, műveit minden országban énekelték, nyomtatták, és terjesztették. Már kortársai a zene fejedelmének nevezték, uralkodók és egyházi emberek sorát bűvölte el muzsikájával. „Igazi mestere a hangoknak, amelyek kénytelenek megtenni, amit akar, míg más zeneszerzőknek annak kell engedelmeskedniük, amit a hangjegyek diktálnak” – írta róla Luther.
In flagellis https://www.youtube.com/watch?v=pH7ywVHNhWA

Szeptember
26.	75 éve hunyt el Basilides Mária (1886-1946) énekesnő. Énektanulmányait a Zeneakadémián végezte, 1915-ben szerződött az Operaházhoz. Számos alkalommal vendégszerepelt külföldön, világhírű karmesterek – többek között: Richard Strauss, Bruno Walter – vezényletével. Nagy vivőerejű, kiegyenlített hangja, mértéktartó, de rendkívül meggyőző előadásmódja a magyar operajátszás klasszikusainak sorába emelte. Dal- és oratórium-énekesnőként is elismert volt. Számos kortárs mű – Bartók Béla, Kodály Zoltán – ősbemutatója fűződik nevéhez. A Székelyfonó 1932-es ősbemutatóján kirobbanó sikerrel énekelte a Gazdaasszony szerepét. „Kiválasztott és kivételes művész volt: olyan, akit Isten ajándékozó kedve kevés nemzedéknek adott. Kiválasztott és kivételes ember is volt. „Művészete” megrázó vallomás, az emberiesség a humánum mellett. Éppen ezért volt a művészete egyben bátor kiállás is, azokban az esztendőkben, amikor embernek lenni bűn és szégyen volt. Élete magasrendű és eszményi egységbe foglalta az emberiséget és a művészetet. Ezért volt az ő földi élete is ihletett remekmű.” (Balassi Imre)
Händel - Xerxes, Ombra mai fu https://www.youtube.com/watch?v=rLtQ4qjqSm8
27.	90 éve született Daróci Bárdos Tamás (1931–2019) zeneszerző, karnagy, zenetanár. Szervánszky Endre növendékeként végezte tanulmányait a Zeneakadémián, zeneszerzés szakon. 10 éven át a Duna Művészegyüttes karmestere, zenei vezetője, majd két évtizeden keresztül a Magyar Állami Népi Együttes zenekarvezető karmestere volt. 1990-től tanított a Weiner Leó Zeneművészeti Szakközépiskolában. Művei főképpen folklór jellegűek: különböző táncegyüttesek számára írott népzenei feldolgozások, táncjáték- és táncdráma kíséretek. Ezeken kívül komponált filmzenéket (Ludas Matyi, Szaffi), kórusműveket, oratóriumokat. „Nem csak remek, szellemes zeneszerző volt, hanem igaz ember is.” (Lackfi János) 
Üszküdárá – vidám ballada https://www.youtube.com/watch?v=9xFdqEiLw0Y
100 éve hunyt el Engelbert Humperdinck (1854–1921) német zeneszerző. Főleg színpadi műveket komponált. Zenéjén Richard Wagner befolyása érződik, akivel személyes kapcsolatban is állt: 1880–81-ben Bayreuthban, a Parsifal ősbemutatójának előkészítésében segített neki. Az 1893-ban írt Jancsi és Juliska című háromfelvonásos meseoperájával szerzett világhírt. A művet két évvel később Budapesten is bemutatták nagy sikerrel.
Jancsi és Juliska – Esti ima https://www.youtube.com/watch?v=iNklRFDfPHo

Október
1.	A zene világnapja, 1975 óta. Yehudi Menuhin amerikai hegedűművész és az UNESCO zenei tanácsának a felhívására ünnepeljük. Ebből az alkalomból világszerte több koncertet, hangversenyt és más zenei programot is rendeznek.
11.	125 éve hunyt el Anton Bruckner (1824–1896) osztrák zeneszerző. Bár rajongott a zenéért, és remekül játszott orgonán, valamint hegedűn, orgonista vagy karnagyi álmait túlzott nagyravágyásnak tartotta. Így vidéki tanító lett, de zenei ambícióiról nem mondott le. A tanítói pályára való felkészülés során összhangzattant is tanult, majd segédtanító korában zongorajátékot és generálbasszust tanult. Jelentős változás akkor történt, amikor 33 évesen a linzi dóm orgonistája lett. 1860-tól ő vezette itt a fiúkórust is, és ezektől az évektől kezdve ontotta a zeneműveket. 1868-ban Bécsbe költözött, és a konzervatóriumban, később pedig az egyetemen zeneelméletet, és orgonajátékot oktatott. Közben Angliában, Svájcban és Franciaországban nagy sikert aratott orgonistaként is. Rajongott Wagner zenéjéért, vele személyes kapcsolatot is sikerült teremtenie. Bécsben elfogadottsága csak lassan nőtt, Németországban azonban egyértelműen népszerűek voltak művei. Művészetére a német klasszikusok mellett Palestrina, valamint a 16-17. századi velencei mesterek is nagy hatással voltak. Szenvedélyes szimfóniáin kívül maradandó egyházi műveket alkotott (Te Deum, 150. zsoltárt, motetták, misék). Önmagával szemben nagyon kritikus volt, gyakran és sokat javítgatta műveit.
8. szimfónia – részlet  https://www.youtube.com/watch?v=axe3x1uPtGQ
Locus iste https://www.youtube.com/watch?v=iUGBoR__nnA
16.	400 éve hunyt el Jan Pieterszoon Sweelinck (1562–1621) reneszánsz-barokk zeneszerző, orgonista, zenepedagógus. A németalföldi orgonista hagyomány megteremtője. Orgonazenéjének fő formái a fantáziák, ricercarok, toccaták és korálfeldolgozások.  Szinte egész életét Amszterdamban töltötte. 1580-tól élete végéig az Öregtemplom orgonistájaként működött. Zeneszerzői, előadói és tanítói népszerűsége már az életében folyamatosan nőtt. A kortársai „amszterdami Orpheusznak” becézték. 
Fantasia Cromatica https://www.youtube.com/watch?v=9zHWp9nEL0s

November
1.	100 éve született Bárdos Kornél (1921–1993) ciszterci szerzetes, egyházkarnagy, zenetörténész. A teológia elvégzése után 1945-ben Mindszenty József szentelte pappá. Tanulmányait folytatva a Pázmány Péter Tudományegyetem magyar-latin szakán tanult, a Zeneakadémián pedig elvégezte az egyházzenei, illetve középiskolai ének- és zenetanárképző szakot is. Naszályi Emil, Rajeczky Benjámin, Kodály Zoltán, Bárdos Lajos, Harmath Arthur, Werner Alajos tanítványa volt. A rend betiltása után káplán a budapesti Szent Imre plébánián, majd elbocsátották az egyházmegyés szolgálatból. Ezután Miskolcon, majd közel 25 évig Budapesten zeneiskolai tanár. Évtizedekig foglalkozott kórusvezetéssel is. 1979-ben lett a Zenetudományi Intézet tudományos főmunkatársa. 1989-től a ciszterci noviciátus zenetörténet és gregorián tanára, az ELTE Bölcsészettudományi Karán címzetes egyetemi tanár. Fő kutatási területe a 16-18. század magyar zenetörténete. Később érdeklődése a városi egyházi és világi főúri zene összefüggései, egyes városok zenei múltja felé fordult. Megírta Pécs, Győr, Tata, Sopron, Székesfehérvár és Eger városok zenetörténetét. Cikkei a Studia Musicalogica, Zenetudományi Dolgozatok, Magyar Zene című folyóiratokban jelentek meg.
5.	100 éve született Cziffra György (1921–1994) zongoraművész. Cigányzenész családból származott, csodagyerekként kezdte pályáját. 1930-ban került a Zeneakadémiára Dohnányi Ernő tanítványaként. Nagysikerű szólista karrierjét a II. világháború és az azt követő oroszországi hadifogság szakította félbe. Hazatérve éjszakai bárok zongoristájaként tartotta el családját. Ferenczy Györggyel való találkozás után újból sikereket ért el, különleges rangot vívott ki magának a zenei életben. 1956-ban Franciaországba emigrált, ahol haláláig élt. Technikai virtuozitásával, tüzes energiájú játékával világszerte átütő sikert aratott.  Játszott a világ nagy koncerttermeiben és fesztiváljain, többek közt a londoni Royal Albert Hallban és a New York-i Carnegie Hallban. Elsősorban Schumann, Chopin és Liszt zenéjének avatott tolmácsolójaként tartják számon. Átiratai kiváló zeneszerzői készségről és ízlésről tanúskodnak. 1969-ben Versailles-ban létrehozta a nevét viselő zongoraversenyt. Számos alapítványt és ösztöndíjat alapított, amivel a kezdő művészek tanulmányait kívánta támogatni. Önéletrajza Ágyúk és virágok címmel jelent meg. Ebben írja: „A küldetés nem más, mint a többi ember érzelmi forrásainak őrzése.”
George Gershwin: Kék rapszódia https://www.youtube.com/watch?v=Khzp1VU8atY
14.	75 éve hunyt el Manuel De Falla (1876–1946) spanyol zeneszerző. Első zongoraleckéit katalán származású anyjától kapta, aki tehetséges zongorista volt, és főleg Chopin és Beethoven muzsikájával ismertette meg a fiát. Közösen még négykezes koncerteket is adtak. Az irodalmi pálya is vonzotta, barátaival együtt irodalmi magazint szerkesztett. Húszévesen kezdte meg tanulmányait a madridi konzervatóriumban. A rövid élet című operája, amelyben sok népzenei motívumot használt, első díjat nyert a Királyi Szépművészeti Akadémia pályázatán. Ez fontos mérföldkő volt életében. További fejlődése érdekében Párizsba utazott, hogy megismerje a kor új zenei törekvéseit. Megismerkedett Debussyvel, Ravellel. Művészi felfogására meghatározó volt az itt eltöltött idő, több műve premierjének helyszíne volt a francia főváros. Kialakult zenei stílusa: az andalúziai népzene vérpezsdítő ritmus- és dallamvilágát modern harmóniavilággal és letisztult klasszikus formákkal ötvözte. 1915-ben írta meg A bűvös szerelem című balettjét., Talán legnépszerűbb műve: A háromszögletű kalap, négy évvel később készült el. Ritmikus, lírai, humorral teli és drámai is egyben. Jellemzője a finom és szellemes hangszerelés, amelynek eredményeként a zenekar úgy szól, mint egy óriási gitár. A művet Szergej Gyagilev Orosz Balettje mutatta be Londonban, a kosztümöt Pablo Picasso tervezte. A Don Quijote témája is megérintette és kamaraoperát írt a történetre Pedro mester bábszínháza címmel. A spanyol polgárháború nyomasztó hatására visszavonult a zeneszerzéstől. 1939-ben eleget tett egy argentin hangverseny-meghívásnak, és ezután többé már nem is tért vissza hazájába. Argentínában Córdoba tartományban telepedett le. „Jelentősége a modern spanyol zene fejlődése szempontjából körülbelül hasonló, mint nálunk Bartóké és Kodályé együttesen. Legapróbb műveit is éveken át javítgatta, csiszolta, olykor még a bemutató után is változtatott rajtuk. Műveinek ez a lekerekített befejezettsége okozza, hogy viszonylag kevés műve ellenére a 20. század egyik legismertebb mestere.” (Szőllősy András) 
Tűztánc https://www.youtube.com/watch?v=MqEkkdk3-Ls
16.	125 éve hunyt el Színi Károly (1829–1896) néprajzkutató, író. Református kántortanító volt vidéken, 1855 táján került Pestre, és főként az irodalmi életben tevékenykedett. Vajda János és Táncsics Mihály köréhez tartozott. A 19. század legjelentékenyebb népdalgyűjteményei közé tartozik A magyar nép dalai és dallamai című műve. A négykötetes, 200 dallamot tartalmazó kiadványával nagyban hozzájárult népdalaink széles körben való ismertetéséhez. Tudományos értéke is jelentős: modern, történeti szemléletre, kritikai szempontok érvényesítésére mutató összeállítás. Az első, népdalokból szerkesztett iskolai énekeskönyv az ő gyűjteményéből meríti anyagát.
23.	200 éve született Bartalus István (1821–1899) zenetanár, zenetörténész, népdalgyűjtő. A magyar zenetörténeti kutatás egyik megindítója volt, s munkássága alapvető a magyar zenetudomány történetében. Mint népdalgyűjtő és kutató korának legjelesebb úttörője. Számos zenetörténeti, zenepadagógiai művet írt, és zenetörténeti forráskutatásokat is végzett. Nevezetes a népdalgyűjteménye, a Magyar népdalok egyetemes gyűjteménye, bár ennek hiányossága, hogy nem tett különbséget a népzene és a népies műzene között.

December
13.	125 éve született Ádám Jenő (1896–1982) zeneszerző, karnagy, tanár, tankönyvíró, a zenei népművelés nagy kisugárzású előadója. Az első világháborúban orosz hadifogságba esett, ahol kórust, zenekart, színházat, zeneiskolát alapított. Megtanult oroszul és bejárta Nyugat-Szibériát és Turkesztánt is. Hazaérkezése után a Zeneakadémián Kodálytól zeneszerzést tanult, majd Felix Weingartner növendékeként Berlinben zenekari-karnagyi diplomát nyert. Különféle iskolatípusokban tanított. 30 éven át volt a Zeneakadémia tanára, tanított népzenét, szolfézst, zeneelméletet, módszertant, kamaraéneket, dalirodalmat. Húsz éven át vezette az akadémia énekkarát. A húszas évektől kezdve érdeklődése az iskolai ének- és zeneoktatás felé fordul. Fő pedagógiai művét, az 1944-ben megjelent Módszeres énektanítást Kodály biztatására dolgozta ki. A könyvben leírt metódus később "Kodály-módszer" elnevezéssel terjedt el. Gyakorlati segédkönyvül elkészítette a nyolc füzetből álló Szó-Mi sorozatát. Kodály Zoltánnal megírta az I-VIII. osztály számára énektankönyv-sorozatát, melyet 1950-ben kivontak az iskolai használatból. Zenei népművelő munkája felbecsülhetetlen értékű. Rádióelőadás-sorozatai, később országos útjai, majd tv-előadássorozata a zene legismertebb népszerűsítőjévé tették. A népdaltanítástól kezdve, a klasszikus szimfóniák titkainak ismertetésével a zenei műveltség terjesztőjévé vált. E törekvését könyv formájában is megalkotta Skálától a szimfóniáig címmel. Később megjelent a Muzsikáról c. könyve. Zeneszerzői munkássága – melyet Kodály elismeréssel fogadott – döntő többségében magyar népzenei ihletésű. Írt színpadi, kóruszenekari, szvitszerű önálló és kamaraműveket, dalokat, színpadi kísérőzenéket, filmzenét. Számos kórusművet komponált. Életében a legegyszerűbbtől a legmagasabb rendűig tudott minden téren egyaránt szolgálni. Kodály ezt írta róla: „szerencsésen egyesíti magában a legmagasabb zenei képzettséget a népiskolai gyakorlat közvetlen tapasztalataival".
Portréfilm https://www.youtube.com/watch?v=jeOLlVxpZD4
16.	A Magyar Kórusok és Zenekarok Szövetsége (KÓTA) és a Magyar Zenei Kamara védnökségével 1991 óta rendezik meg A magyar kórusok napját annak emlékére, hogy 1882-ben ezen a napon született Kodály Zoltán. Országszerte kórushangversenyeket tartanak ezen a napon, hogy méltó keretek között emlékezzenek, ünnepeljenek.
100 éve hunyt el Charles Camille Saint-Saëns (1835–1921) francia zeneszerző, karmester, zongorista, orgonista. Csodagyerekként indult, zenei tanulmányait hétévesen kezdte. 1848-ban vették fel a párizsi konzervatóriumba, ahol Benoist és Halévy tanították. Dolgozott orgonistaként, tanított – növendékei közt ott volt Gabriel Fauré –, majd főállású zeneszerző lett.  Számos hangversenykörúton vett részt, ahol saját műveit adta elő karmesterként és hangszeres művészként. 1871-ben César Franck-kal közösen megalapította a Nemzeti Zenei Társaságot, amelynek a célja a kortárs francia zeneszerzők műveinek a népszerűsítése volt. Sokat köszönhetett Liszt Ferencnek, akit példaképének tekintett. A Sámson és Delila című operáját Liszt közbenjárására mutatták be Weimarban, 1877-ben. A legszélesebb körben ismert művét, Az állatok farsangját, mely egy 14 tételes játékos-ironikus darab, 1886-ban írta. 
Hattyú (Az állatok farsangja) https://www.youtube.com/watch?v=3qrKjywjo7Q
Tollite Hostias (Karácsonyi oratórium) https://www.youtube.com/watch?v=ZOMXKy7s9HA
25.	150 éve született Alekszandr Nyikolajevics Szkrjabin (1871–1915) orosz zeneszerző, zongoraművész, a Muszorgszkij utáni orosz zene egyik legkiemelkedőbb alakja. A moszkvai konzervatórium növendéke volt. Zongoristaként turnézott Európában és az USA-ban is. Kompozícióinak stílusára kezdetben főleg Chopin és Liszt művei hatottak. Sajátos életszemlélete, a misztikus tanok iránti érdeklődés, majd azok hirdetése egyre jobban kihatottak zeneszerzői tevékenységére, egyre bonyolultabbá tették darabjait. Hozzájárult még ehhez, hogy szinesztéziája volt, aminek következményeként a hangokhoz színek és fények társultak számára: minden hangnak megfelelt egy konkrét szín, vagy színárnyalat. 1900-ban mutatták be 1. szimfóniáját, amely hat tételre tagozódik, és zárótételében a kórus Szkrjabin saját szövegét énekli a művészet dicsőségéről.
A művészet himnusza
Ó, istenség, s harmóniák csodás képe, tiszta művészet!
Testvériségben sugározzuk a lelkesedés dicsőséget Feléd.
Az élet fénylő álma vagy, ünnepnap, üdülés,
Megajándékozod az embert varázsképeddel.
Azokban a komor és hideg órákban, mikor a lélek szenved,
Benned találja a vigasz üdítő örömét.
Az erőket, kik elbuktak a harcban, csodás módon újra életre kelted,
A fáradt és beteg lélekben új gondolatokat teremtesz.
Az elragadott szívekben az érzelmek parttalan óceánját te szülöd,
És minden dalok legszebbikét énekli papod, ki általad újul meg.
Szellemed teljességgel uralkodik a föld felett, szabadon és hatalmasan,
Általad felemelve teljesíti az ember a legnagyobb tettet.
Gyertek hát, világ népei, énekeljük a művészet dicsőséget. 
Andante (1. szimfónia) https://www.youtube.com/watch?v=yPtQI5ceutI 

2022
775 éve született Adam De La Halle (1247–1287) középkori francia trubadúr, költő, zeneszerző. Anjou I. Károly szicíliai király udvarában muzsikált. Leghíresebb munkája, a Robin és Marion című pásztorjáték, mely valószínűleg a legkorábbi francia darab, ami világi témát dolgoz fel.
Robin és Marion – részlet https://www.youtube.com/watch?v=zNNm-wnfZ-U
Robin és Marion – részlet https://www.youtube.com/watch?v=UCIx07t14jw
450 éve született Thomas Tomkins (1572–1656) angol orgonaművész és zeneszerző, William Byrd tanítványa. 50 éven át volt a worcesteri székesegyház orgonistája. A polifon stílus jelentős angol komponistainak egyik utolsó képviselője. Igen termékeny zeneszerző volt, egyházi műveket, 4-6 szólamú madrigálokat és orgonaműveket alkotott. 
Too much I once lamented https://www.youtube.com/watch?v=UqudXkdrg1Y
375 éve hunyt el Michael East (1580–1647) angol zeneszerző. Cambridge-ben végzett zenei tanulmányokat. A liechfieldi székesegyház karnagya volt. Több kötetnyi anthemet és madrigált komponált.
Szép tavasz idején https://www.youtube.com/watch?v=zzzFcNDxfC8

200 éve született Rózsavölgyi Gyula (1822–1861) a Rózsavölgyi és Társa zeneműkiadó és hangversenyrendező vállalat alapítója, Rózsavölgyi Márk zeneszerző fia. Vállalata, mely elsősorban magyar zeneművek kiadásával alapozta meg a hírnevét, a 19. század második felében Magyarország legnagyobb zenei kiadója lett. Az 1850-es évek elején vállalata már hangversenyek rendezését is lebonyolította.

Január
23.	5 éve hunyt el Katanics Mária (1929–2017) énektanár, karnagy. A Zeneakadémia elvégzése után – ahol többek között Bárdos Lajos, Kodály Zoltán és Lajtha László tanítványa volt –, a Néprajzi Intézetben népzenekutatással foglalkozott. Az általa gyűjtött dallamok a Magyar Népzene Tára Jeles Napok kötetében jelentek meg. Minden szinten tanított: tanítóképzőben, gimnáziumban, zenetagozatos általános iskolában. Vendégtanárként az Egyesült Államokban, Kanadában és Japánban oktatott szolfézst, karvezetést és kórustanítást. 1959-ben megalapította a Szilágyi Erzsébet Nőikart, melynek irányításával hazánkban és külföldön is jelentős sikereket, versenyeredményeket ért el. A Magyar Rádió énekkarának vendégkarnagyaként is tevékenykedett: Számos mai magyar kórusmű bemutatója fűződik nevéhez. Karizmatikus egyénisége több nemzedéknyi zenepedagógus munkásságára volt hatással. 
29.	25 éve hunyt el Halmos László (1909–1997) zeneszerző, karmester. A győri bencés gimnáziumban érettségizett, majd a budapesti Zeneakadémia zeneszerzés és egyházzenei tanszakán végezett. Alig volt 25 éves, amikor Bárdos Lajos a Magyar Rádióban bemutatta Te Deum című művét. Ennek az alkotásának köszönhetően kezdtek külföldön is felfigyelni rá. Több mint 20 éven át tanított Győrben, a Hittudományi Főiskolán, s vezette a győri székesegyház kórusát. Az általa alapított Palestrina kórus ösztönzőleg hatott zeneszerzői tevékenységére. A megújuló egyházi kórusművészet mesterévé vált. Karművei könnyen énekelhetőek, a gyakorlatiasság vezette az igényes komponálásban. Közel 700 egyházzenei művet – oratóriumokat, kantátákat, miséket, latin és magyar szövegű kórusműveket – szerzett. Ő készítette el az Éneklő Egyház kiváló orgonakíséreteit is. Komponált magyar és külföldi költők verseire dalokat, írt népdalfeldolgozásokat. 
Karácsonyi mise https://www.youtube.com/watch?v=j7lvDNmV-gM
Jubilate Deo https://www.youtube.com/watch?v=JnDxenVD-A8
31.	225 éve született Franz Schubert (1797–1828) osztrák zeneszerző, aki két korszak: a klasszicizmus és a romantika találkozásának idején élt Bécsben. 11 évesen a bécsi „Sängerknaben” udvari énekkar tagja lett, három esztendőn át Salieri volt a mestere. Tanítóképzőt végzett, és iskolai szolgálatba állt, de számára kín volt ez a munka. Megpróbált „szabad” művészként megélni – életmódja azonban sok megpróbáltatást, nélkülözést hozott számára. Baráti köre, a bensőséges házi muzsikálások és kedélyes „schubertiádák” ihlető, lelkes közönsége pótolta számára az igazi nagyközönséget, amelyhez életében tulajdonképpen soha nem jutottak el alkotásai. Egyetlen önálló szerzői estjét már súlyos betegen rendezte meg. A romantikus dal műfajának megteremtője, és legnagyobb mestere: Goethe, Heine, Schiller és Shakespeare számtalan költeményét zenésítette meg. Rövidre szabott életében nyolc szimfóniát, miséket, színpadi műveket írt. Gazdag zongorairodalma is, szonátákat, rögtönzésszerű zongoraműveket komponált. Művészetéről Menuhin ezt írta: „…imádsággá nemesedett madárdal” 
Rémkirály https://www.youtube.com/watch?v=a2J9Yn2YjjE
G-dúr mise – Kyrie https://www.youtube.com/watch?v=JjjfttsY9IM

Február
6.	625 éve hunyt el Johannes Ockeghem (1425 körül –1497) németalföldi zeneszerző, a reneszánsz zene egyik legnagyobb, de mindenképp legrejtélyesebb alakja. Volt az antwerpeni katedrális énekese, a tours-i Szent Márton-apátság kincstárnoka és a Notre-Dame kanonoka is. Hatása a zene fejlődésére tanítványain és más kortársain keresztül is érvényesült. Már életében közmegbecsülésnek örvendett. 36 szólamú motettáját a világ csodájaként emlegették. A leggyakrabban feldolgozott témák legtöbbje az ő chansonjainak szólamaiból került ki. Zenéjére a szélesen áradó dallamszerkesztés, a nagy kifejezőerő a jellemző. Műveinek nagy része egyházi kompozíció, misék, motetták. Requiemje a zenetörténet első fennmaradt többszólamú gyászmiséje.
Salve Regina https://www.youtube.com/watch?v=Ospfv3AP1_c
10.	75 évvel ezelőtt született Sebő Ferenc (1947–) népzenész, énekes, zeneszerző. 1970-ben a Budapesti Műszaki Egyetem építész karán diplomázott. A zene már egyetemi évei alatt is fontos szerepet töltött be az életében: csellózott az egyetem szimfonikus zenekarában. Énekesként és zeneszerzőként 1969-ben mutatkozott be az Egyetemi Színpadon. 1970-ben Halmos Bélával megalapították a Sebő-együttest. Bekapcsolódott a népzenekutatásba is. Timár Sándorral együtt a magyar táncházmozgalom meghatározó alakja lett. 1989-ben a Zeneakadémia zenetudományi szakán is diplomát szerzett, majd ugyanitt népzenét tanított a zenetudós növendékeknek. Egyidejűleg tudományos kutatói munkát is végezett a MTA Zenetudományi Intézetének munkatársaként. 1996 és 2001 között a Magyar Állami Népi Együttes művészeti vezetője volt, jelenleg az általa alapított Hagyományok Házának szakmai igazgatója.
https://www.youtube.com/watch?v=ggQ_r0qGSJY
19.	30 éve hunyt el Domokos Pál Péter (1901–1992) tanár, történész, néprajzkutató, a „csángók vándorapostola". A moldvai magyar énekes és hangszeres népzene, a szellemi és tárgyi néprajz, a népi vallásosság, a társadalomnéprajz, a csángó történelem és művelődéstörténet területein egyaránt jelentőset alkotott. Tanulmányait a csíksomlyói tanítóképzőben végezte, majd Budapesten tanult tovább. Ezután hazatért Erdélybe, de néhány évi tanítás után eltiltották a pályától. 1929-ben indult első ízben a csángók közé, hogy népzenéjüket tanulmányozza. Összegyűjtött anyagát Bartóknak és Kodálynak is bemutatta, akik további kutatásokra ösztönözték. Számos könyvben tette közzé a moldvai magyarokról gyűjtött ismereteit (Édes hazámnak akartam szolgálni, A moldvai csángók eredete).

Március
1.	100 éve született Maklári József (1922-1999) karnagy, zenepedagógus, a 20. századi magyar és európai kórusélet meghatározó alakja, karizmatikus egyénisége. Tanulmányait a budapesti Zeneakadémián végezte. Tanított zeneiskolában, tevékenykedett a Népművelődési Intézetben, majd 25 éven át volt a Zeneakadémia karvezetés és kargyakorlat tanára. Gazdag életútja során több énekkart is vezetett. 20 évesen lett a váci Vox Humana Énekkar művészeti vezetője, melyet életműveként 57 éven keresztül haláláig irányított. A kórus számos itthoni és nemzetközi kórusverseny első helyezését nyerte el vezetésével. Vallotta és élte, amit egykori tanárától Bárdos Lajostól tanult: „…gondozni, küzdeni, ha kell: harcolni igaz zenei értékeink megmentéséért, eredményeink megőrzéséért és a további fejlődés lehetőségeiért."
Kodály Zoltán: 114. genfi zsoltár https://www.youtube.com/watch?v=ET4Fke023HI

Április
2.	25 éve hunyt el Durkó Zsolt (1934–1997) zeneszerző. A Zeneakadémián Farkas Ferenc tanítványa volt, majd a római Santa Cecilia Akadémián Petrassi mesteriskolájában folytatta tanulmányait. Az itáliai tartózkodása alapjaiban jelölte ki pályájának irányvonalait. Hazatérve megteremtette saját zenei nyelvét, mely egyszerre európai és magyar, kapcsolatot tart tradícióval s a kor új törekvéseivel. Kiemelkedő művei: Mózes (opera) Altamira, Halotti beszéd, Széchenyi oratórium. A Magyar Zeneművészeti Társaság alapító elnökeként megteremtette a kortárs zene kimagasló rendezvényét, a Mini-fesztivált, azzal a céllal, hogy fórumot teremtsen a különféle szemléletű és magas művészi értéket képviselő nemzetközi és hazai alkotásoknak. 
Halotti beszéd – részlet  https://www.youtube.com/watch?v=5WhWI-KmfPM
Altamira https://www.youtube.com/watch?v=yw1gutpM_eU
3.	125 éve hunyt el Johannes Brahms (1833–1897) a késő német romantika képviselője. Műveire a bécsi klasszika hagyományainak folytatása jellemző. Kispolgári családból származott. Szerény anyagi körülményeik miatt már korán hozzá kellett járulnia a család megélhetéséhez, órákat adott, szórakoztató zenei átiratokat készített, színházakban zongorázott. Tizenhét évesen lett Reményi Ede hegedűművész zongorakísérője, aki 1848-as szabadságharc utáni megtorlások elől menekült Hamburgba. Figyelme így ráirányult a magyar verbunkos muzsikára és a cigányzenére. Jelentős magyar kottagyűjteményre tett szert az évek során, hatására keletkeztek a Magyar táncok. Egy másik magyar hegedűművész – Joachim József – révén ismerkedett meg Liszt Ferenccel és a Schumann házaspárral. 1862-ben a Beethoven és Schubert szellemét őrző Bécsben telepedett le, élete hátralévő részét itt élte le. Az operán kívül minden műfajban alkotott: írt szimfóniát, kamarazenét, szonátát, dalokat, orgonaműveket, zongoraversenyeket és egyházi kórusokat, dalköltészete is jelentős. Legismertebb alkotása a Német Requiem. A művet az általános szokástól eltérően nem latin, hanem német szövegre komponálta, amelyet ő maga állított össze bibliai idézetekből. A gyászmisén több mint egy évtizedig dolgozott. Több ízben koncertezett Pesten.  B-dúr zongoraversenyének ősbemutatója is a Pesti Vigadóban volt 1881-ben, a szólót maga játszotta, a zenekart pedig Erkel Sándor vezényelte.
Német Requiem – részlet: https://www.youtube.com/watch?v=VfOvg8kN65k
V. Magyar tánc https://www.youtube.com/watch?v=DZE2MjnumQs

Május
1.	100 éve született Iannis Xenakis (1922–2001) görög zeneszerző. Érdeklődése gyerekkorától kezdve egyszerre fordult a természettudományok és a zene felé. Zongoratanulmányai mellett csillagászati könyveket olvasott, matematikával és archeológiával is foglalkozott. Athénben mérnöki tanulmányokat folytatott. A görög polgárháború elől Párizsba menekült, itt mérnöki diplomájának köszönhetően Le Corbusier-nél, a világhírű építésznél kezdett dolgozni. Ennek hatására kezdett a zenében vizuális szemléletmódot alkalmazni és felhasználni az tervezőmunka matematikai eszköztárát. 1962-ben komponált először zenét számítógéppel. 
Metastasis https://www.youtube.com/watch?v=Jjpq2Y4tUGI

24.	125 éve született Kósa György (1897–1984) zeneszerző, zongoraművész. Tanulmányait a Zeneakadémián végezte Bartók Bélánál és Dohnányi Ernőnél, zongoraszakon. Zeneszerzést Kodály Zoltánnál tanult. A húszas évek elejétől kezdve számos jelentős hazai és külföldi szólista zongorakísérője lett. Jelentős szerepe volt Bach zenéjének magyarországi népszerűsítésében. A nagy német zeneszerző halálának 200. évfordulója alkalmából, egy 14 hangversenyből álló sorozaton Bach összes billentyűs hangszerre komponált művét eljátszotta. Komoly részt vállalt a kortárs zene terjesztésében is. 1927-től tanított a Zeneakadémián. Főbb művei: operák, biblikus oratóriumok, kantáták, zenekari darabok és kamaraegyüttesek számára komponált alkotások.
Kínai dalok https://www.youtube.com/watch?v=KHJ4-KvuAks
30.	70 éve született Kocsis Zoltán (1952–2016) zongoraművész, zeneszerző, karmester, a kortárs magyar zene egyik legnagyobb alakja. Háromévesen kezdett zongorázni, nemzetközi ismertséget 18 éves korában szerzett, amikor a Magyar Rádió Beethoven-versenyét megnyerte. A Zeneakadémián többek között Kadosa Pálnál, Rados Ferencnél és Kurtág Györgynél tanult, 1973-tól az Akadémia zongoratanára. A világ számos vezető zenekarával lépett fel szólistaként. Az 1980-as évek közepére a vált a magyar zeneélet legsokoldalúbb személyiségévé. Nemcsak zongoraművész, hanem zeneszerző, karmester, filológus, kották ás archív hangfelvételek közreadója, zeneművek átdolgozója, pedagógus, kritikus, zeneíró is. 1983-ban Fischer Ivánnal megalapította a Budapesti Fesztiválzenekart, új korszakot nyitva a magyar zenekari játék történetében. Négy évvel később pedig már karmesterként is fellépett az együttes koncertjein. Több mint két évtizedig volt a Nemzeti Filharmonikus Zenekar főzeneigazgatója.  Karmesterként és szólistaként is kimagasló szakmai és közönségsikert arató körutakon vett részt, Európa számos országában, valamint Japánban és az Egyesült Államokban, gyakran játszva a Bartók, Debussy és Ravel zongoraműveiből készült átiratait is. Számos lemezcég készített vele felvételt. Vezetésével indult útjára a Hungaroton gondozásában megjelenő Bartók Új Sorozat. A megjelent CD-k közül többet rangos nemzetközi díjakkal ismertek el. Több mint huszonöt éven keresztül minden májusban, születésnapja alkalmából jótékonysági koncertet adott a Nemzetközi Gyermekmentő Szolgálat javára.
Bartók Béla: Gyermekeknek – részletek https://www.youtube.com/watch?v=o0H3OI__7bM
Bartók Béla: Concerto – részlet https://www.youtube.com/watch?v=7M7xR_e69J4

Június
5.	300 éve hunyt el Johann Kuhnau (1660–1722) német orgonista, egyben zeneszerző, regényíró, műfordító és ügyvéd. A lipcsei egyetemen jogot hallgatott, emellett szabadidejét olyan tantárgyak tanulmányázásának szentelte, mint a matematika, a görög és a héber nyelvek. Előbb francia szviteket komponál, majd a triószonáta itáliai műfaját billentyűs hangszerekre alkalmazva elsőként írt többtételes szonátákat csembalóra. Kiemelkedő alkotása a 6 Bibliai szonáta, melyek ószövetségi történeteket mutatnak be, és a programzene első megjelenésének tekinthetőek. 1684-től volt a lipcsei Tamás templom orgonistája, kántora és zeneigazgatója, J. S. Bach elődje.
Allemande, Sarabande és Gigue https://www.youtube.com/watch?v=mvBFo9Yl9yk
Singet, springet, jubilieret https://www.youtube.com/watch?v=67yxwfWmwow
15.	250 éve hunyt el Louis-Claude Daquin (1694–1772) francia barokk zeneszerző és orgonavirtuóz. Párizsi nagypolgári családból származik. Csodagyerekként, már hatévesen XIV. Lajos előtt mutathatta be tudását. Tizenkét évesen lett a Sainte-Chapelle orgonistája, majd a következő évtől a Petit Saint Antoine hasonló posztját töltötte be. A zene mellett foglalkozott más tudományokkal is, a nevét viseli egy, a golyók visszaverődését szemléltető, ütközési gép. 1755-től haláláig a Notre-Dame címzetes orgonistája. 
Kakukk https://www.youtube.com/watch?v=gj1n1v_9e6M
Noël https://www.youtube.com/watch?v=S9BfN8qyeBg
24.	125 éve hunyt el Brassai Sámuel (1800–1897), az „utolsó erdélyi polihisztor”. Foglalkozott földrajzzal, történelemmel, statisztikával és közgazdaságtannal, esztétikával, valamint műkritikával is Munkásságában a zene jelentős szerephez jutott. Ő maga harmóniumon, brácsán, csellón és zongorán játszott. Kolozsvár zenei életének egyik elindítója volt. Több újságban is jelentek meg zenekritikái. Az oktatásügyben számos reform elindítója és előmozdítója volt. Az ő nevéhez fűződik az 1841-ben elfogadott tanügyi reform, melynek során az oktatás nyelve a latin helyett a magyar lett. Az oktatást illetően Brassai fő elve az volt, hogy keveset, lassan és jól kell tanítani: „az igazi műveltséget is bizony nem az ismeretek sokasága, hanem korlátolt számú, jól rendezett, ép, egészséges eszmék s a megszerzésükben és által gyakorlott, élesített és szaporító érlelő tehetség jellemzi.”


2021
Július
2.	225 éve született Michael Thonet (1796–1871) bútortervező. Ki ne ismerné a Thonet székeket? Ha nem is tudja, hogy ismeri, akkor is egészen biztos, hogy találkozott már vele, ha máshol nem, akkor egy festményen vagy kávéházi fotón minden bizonnyal. A Boppardban született Michael Thonet huszonhárom évesen nyitott saját asztalosműhelyt, majd egy évtized múlva kezdett a gőzöléssel hajlított bútorokkal kísérletezni. Metternich herceg invitálására Thonet 1842-ben a császárvárosba települt át. Az évtized végére eljutott a tömeggyártásig. Első komoly megrendelését egy bécsi kávéház adta, de az úttörő megbízók között szerepelt a pesti Angol Királynő Szálló is, ahova 1850-ben négyszáz széket szállítottak. Michael Thonet első nagy nemzetközi sikerét az 1851-es londoni világkiállítás hozta meg. A gyár máig legismertebb darabja a No. 14-es szék. A könnyed, egyszerű vonalú bútor a bécsi és párizsi kávéházak alapdarabjává vált; a gyár kimutatásai szerint 1930-ig ötvenmilliót adtak el belőle. A Thonet-bútorok sikerének több okai is volt, egyrészt a könnyű szerelhetőség és szállíthatóság: egyetlen légköbméternyi ládában 36 széket lehetett elhelyezni. Thonet zsenialitása a gőzöléses eljárás feltalálásában és tökéletesítésében rejlett:  „A németül Bugholznak, angolul bentwoodnak nevezett találmány lényege, hogy a megfelelő rostszerkezetű fát – nevezetesen csomómentes, szálas bükköt – fűrészgépen mindjárt a döntés után hosszú, négyszög formájú lécekre fűrészelik, méretre szabják és körbeesztergályozzák, majd zárt tartályokban, forró, enyves vízben főzik, gőzölik. A puhává és hajlékonnyá váló bükkfa rudakat ezután a kívánt alakúra kovácsolt vaskalodákba szorítják, vasékekkel rögzítik, majd két napon át 50-60 fokra fűtött kemencében szárítják. A szoros vaspánt megakadályozza, hogy az ív külső oldalán megnyúló farostok kihajoljanak és elszakadjanak, a kalodából történő kivétel után pedig a munkadarab maradandóan megőrzi a felvett formát. Újabb megmunkálás-felületreszelés és csiszolás után még három napig szárítják 30 fokos hőmérsékleten, végül a kész alkatrészeket már csak össze kell szerelni, géppel készített csapolással, négyszögletes vagy süllyesztett fejű acélcsavarokkal, és végül a kívánt színre lehet pácolni, fényezni.” Michael Thonet halála után a céget fiai vették át. Közülük a legtehetségesebb August Thonet volt, aki maga is számtalan egyedi formájú bútordarabot tervezett. Számos országban volt gyáruk, Budapesten a Váci utcában a Thonet Testvérek 1882-ben vásároltak ingatlant, amelynek helyén 1888-1889-ben Lechner Ödön és Pártos Gyula tervei alapján építették fel pesti székhelyüket. Lakóházzal kombinált üzletházat terveztek, nagyszabású építészeti kerámia alkalmazásával. A pirogránittal és kék mázas kerámiával burkolt homlokzat csempéin még mindig kivehetőek a T betűk. A Thonet innovációs szemléletét tükrözte, hogy az 1930-as években a gyár ismét a legkorszerűbb tervezőkkel dolgozott, csőbútorokat készített Ludwig Mies van der Rohe vagy Breuer Marcell bevonásával. A 20. század viharai a Thonetet sem kímélték, azonban mai napig folyik tervező és gyártó munka a megmaradt három, németországi, ausztriai és cseh gyáraikban. 
https://epiteszforum.hu/szekbol-sosem-eleg-200-eves-a-thonet
http://hg.hu/cikkek/design/7574-az-ismeretlen-thonet
17. 	225 éve született Jean-Babtiste Camille Corot (1796–1875) francia festő, aki a plein-air festészetre és így az impresszionizmusra gyakorolt hatásáról ismert. Posztókereskedő családból származott, festészetet csak 25 évesen kezdhetett el tanulni. Mesterei Achille Michalon és Jean-Vidor Bertin voltak, valamint tanulmányokat folytatott az Svájci Akadémián. Fiatalon sokat utazott, bejárta egész Franciaországot, vázlatokat és tanulmányokat készített a tájról. Stílusa 1825-ös itáliai útja alatt, az antik romok festéskor szilárdult meg. A római vidékről készült két festményét, a Narni-híd (1826) és a La Cervara (1827) című képeit nyújtotta be az 1827-es Szalonnak, melyet ki is állítottak. Pályafutása során több mint 100 művet küldött be a Szalonba, később a zsűri tagja is lett. Művészete összekapcsolja a neoklasszikus hagyományt az impresszionisták által később tökéletesített plein-air módszerrel (festészet a szabadban). Legismertebb tájait az egyszerű kompozíciók, a puha ecsetkezelés, valamint a tónus és a fény finom fokozatai jellemzik. Corot korai munkái plein-air tanulmányokra és mitológiai jelenetekre oszlanak, 1850 utáni témái pedig allegóriák és tájképek. Mindemellett csodálatos portrékat festett rokonairól, barátairól egész élete során, érzékeny női portréi csendes, melankolikus ábrázolások, egyszerű műtermi háttér előtt. Camille Corot nem nősült meg, életét kizárólag a festészetnek szentelte. Corot kapcsolatba került a barbizoni iskolával, melynek jelentősége abban rejlett, hogy a tájképek már nem a műterem sötétjében készültek. Egy rajzán meg is örökítette a fontainebleau-i erdőben dolgozó festőket, amelyen jól látszik, hogy a műterem helyett elsősorban maga a természet lett munkahelyük. Camille Corot a korán kelő, állandóan úton lévő, a természet változásait várakozóan figyelő tájképfestő volt, aki úgy tartotta, hogy munkaideje napfelkelte előtt kezdődik és naplemente után végződik. A barbizoni festők számára még nem a napfény jelentette a fő témát, hanem a környezet inspiráló elemei, a vízparton megbúvó tanyák, az erdők aljnövényzete, a lankákon heverő sziklák, az erdő mélyének sötétje és világos tisztások a visszatérő motívumok. Camille Corott alkotásai többek között a párizsi Louvre Múzeumban, a new york-i Metropolitan of Art-ban, a szentpétervári Ermitázsban, a londoni Nemzeti Galériában és az amszterdami Rijksmuseum gyűjteményeiben találhatóak, a budapesti Szépművészeti Múzeum három festményét őrzi.
https://cultura.hu/kultura/camille-corot-francia-festo-225-eve-szuletett/
https://collections.louvre.fr/en/recherche?page=1&q=Corot,%20Jean-Baptiste%20Camille&location%5B0%5D=141080 
18.	300 éve hunyt el Antoine Watteau (1684–1721), a francia rokokó festészet egyik jelentős képviselője, fő témája a színházi és az életbeli szerepjátszás, a comedia dell’arte volt. Tanulmányait Jacques-Albert Gérinnél kezdte, emellett természettanulmányokat készített. Munkásságára a németalföldi mesterek is nagy hatást gyakoroltak. Miután 1702-ben Párizsba érkezett, eleinte képkereskedőként tartotta fent magát. Majd Claude Gillot-nál tanult, később Claude Audran-nál dekorációfestészetet, akinek a megbízásából a  Luxembourg-palota faldekorációin dolgozott. 1717-ben felvették a Királyi Festészeti és Szobrászati Akadémia tagjai közé. A tagfelvételhez benyújtott képe a Hajóraszállás Cythére szigetére címet viselte,  témája egy kortárs darabból származott. Röviddel halála előtt festette egyik legismertebb képét, A nagy Gilles-t (1719), melyen egy bohócot (Pierrot-figura) társai kiközösítenek, kigúnyolnak, aki egyedül és magányosan áll. Ezt a képét önarcképnek is szokás tekinteni. Antoine Watteau fiatalon, 36 éves korában, tüdőbajban halt meg. 
https://cultura.hu/kultura/watteau-a-rokoko-nagymestere/
http://www.lib.ke.hu/hirek/item/730-330-eve-szuletett-antoine-watteau-francia-festo
30. 	175 éve született Paál László (1846–1879) a 19. század egyik legismertebb magyar tájképfestője, az Út a fontainebleau-i erdőben (1876) című kép alkotója. Munkásságát hazánkban csak később értékelték, mert egy új irányzatban alkotott, a plen-air festészetben (festészet a szabadban), mely Magyarországon csak késve vált elismerté. Első mestere Böhm Pál volt. Művészeti tanulmányait a bécsi akadémián kezdte 1864-ben, mestere Zimmermann volt. Tanulmányúton járt Hollandiában, hogy a 17. századi mesterek műveit tanulmányozhassa. Munkácsy Mihályhoz jó barátság fűzte, meghívására Düsseldorfba ment, később pedig Franciaországba költözött és Barbizonban telepedett le. A barbizoni művészeket követve ő is a természetet, a fontainebleau-i erdőt festette, műterem helyett elsődlegesen a szabadban készültek képei. Képei, melyet Párizsban halála után elárvereztek, csak 1902-ben jutottak el a magyar közönséghez egy gyűjteményes kiállításon. Műveit a Magyar Nemzeti Galéria gyűjteménye őrzi. 
http://www.mke.hu/lyka/01/muveszet_01_paal.htm
https://www.hung-art.hu/frames.html?/magyar/p/paal/

Augusztus
4.	200 éve született Louis Vuitton (1821–1892) a francia divatipar egyik neves vállalkozója. 1854-ben nyitotta első üzletét Párizsban, ahol luxuskivitelű bőrtáskáit értékesítette, 1860-ban megépítette első műhelyét. Főként a vasúton utazók körében váltak népszerűvé vászonborítású utazóládái. Fia, Georges Vuitton 1896-ban alkotta meg a cég igazi arculatát, a híres „LV”monogrammal, és 1914-ben megnyitotta a világ akkori legnagyobb utazási kellékeket forgalmazó áruházát. Manapság a cég termékeit gyakran próbálják hamisítani, mivel a státuszszimbólum jelleggel bíró, luxusmárkának számító táskái, bőröndjei, bőrárui igen drágának számítanak. Elegancia, minőség, művészi érzék, tradíció és innováció jellemzi tárgyaikat, melyeknek ma is minden egyes darabja kézzel készül. 
7.	1 éve hunyt el Reigl Judit (1923–2020) magyar festőművész, a szürrealizmus és az európai absztrakt expresszionizmus képviselője. Kapuváron született, majd a budapesti Képzőművészeti Főiskolán Szőnyi István tanítványa volt, majd 1946-tól 1948-ig Római ösztöndíjasként Olaszországban folytatta tanulmányait. 1950-ben többszöri próbálkozás után nyugatra szökött és Párizsban telepedett le. 1954-ben kiállított Franciaországban, első párizsi kiállítását mindjárt a legnevesebb szürrealista, André Breton rendezte. Nem ment férjhez, egész életét a festészetnek, művészetnek szentelte. Reigl Judit Magyarországon első alkalommal 2005-ben állított ki, melyet a Műcsarnok rendezett, öt évvel később a debreceni MODEM mutatta be a műveit (ezen személyesen is részt vettMűvei megtalálhatóak a világ nagy múzeumaiban a párizsi Pompidou Központtól a New York-i Metropolitan Múzeumon át a londoni Tate Modernig, a magyar kortárs művészek közül egyedüliként.
https://artportal.hu/magazin/elhunyt-reigl-judit/
https://cultura.hu/kultura/reigl-judit-festomuvesz/
8.	225 éve hunyt el Franz Anton Maulbertsch (1724–1796) kiváló osztrák rokokó festő. Főként fal és mennyezet freskókat készített, Magyarországon és Csehországban is jelentős alkotásokat hozott létre. Korai alkotókorszakának egyik fő műve a sümegi plébániatemplom fal- és mennyezetkép-sorozata (1757-59). További hazánkban készült festményei a teljesség igénye nélkül: Az Erdődy-kastély és -kápolna részben megsemmisült freskói (1763), a féltoronyi kastély dísztermének allegorikus mennyezetképei (1765), a győri székesegyház mennyezetképei (1722, 1781), a váci székesegyház kupolájának mennyezetképei (1774) a pápai plébániatemplom mennyezetének már klasszicizáló stílusban készült Szt. István-freskói (1781-82), és a szombathelyi püspöki palota nagytermének mennyezetképei (1783). Ugyancsak az ő keze munkáját dicsérik a komáromi templom és a pozsonyi váré falképei, amelyek az újabb kutatások szerint 1760-ban, illetve 1767 körül keletkeztek. Késői alkotókorszakának szép példáját, az egri líceum kápolnájának mennyezetképeit (1792-93) hűvös higgadtság jellemzi. A budapesti Szépművészeti Múzeum számos festményét, freskóvázlatát őrzi. 
https://cultura.hu/kultura/ki-volt-maulbertsch/
https://artportal.hu/lexikon-muvesz/maulbertsch-franz-anton/
https://www.hung-art.hu/frames.html?/magyar/m/maulbert/muvek/2/index.html
13.	125 éve hunyt el John Everett Millais (1829–1896) angol preraffaelita festő. A preraffaelita művészcsoport 1848-ban azzal a céllal alakult, hogy az akadémizmus festészetét kivezesse a felületességből. William Holman, John Everett Millais és Dante Gabriel Rosetti vezetésével alakultak meg, céljuk a mélyebb élmények őszinte, eszményítő kifejezése volt. Mintaképüknek a Raffaello előtti 15. századi toszkán festők művészetét tekintették. A vallásos témák szokatlan ábrázolása, a közvetlen és realisztikus emberábrázolás, az aprólékos részletek megfestése jellemezte a preraffaeliták korai korszakát. Műveiket nem fogadta kedvezően a kritika, a művészek eltérő utakat kerestek, a társaság 1853-ban felbomlott. Ám művészetük a század végéig jelentősen meghatározta az angol festészet további alakulását valamint nagy hatással volt a későbbi szecesszióra is. Millais-nek legismertebb alkotásai a preraffaelita időszakból: a Krisztus a szülői házban (1850), amely Rosettiéhez hasonló felfogásban Krisztus gyermekkorát mutatta be apjának, Józsefnek, az ácsnak műhelyében, valamint az Ophélia (1851-52), ahol a gyönyörű leánytest élettelenül sodródik a buja növényzetű folyóban. Művei Angliában és a világ nagy múzeumaiban tekinthetőek meg. 
https://www.theartstory.org/artist/millais-john-everett/artworks/

Szeptember
4–12.	A Szakrális Művészetek hete. Az Ars Sacra Fesztivál a 2007-es nemzetközi városmisszió gyümölcse. A fesztiválhoz évről évre önkéntesen csatlakoznak Magyarország legnagyobb múzeumai, kulturális központjai, számos galéria és művész. Programjai – kiállítások, különböző műfajú koncertek, színházi és irodalmi előadások, tárlatvezetések, gyerekprogramok – ingyenesen látogathatók. Az idei év mottója az 52. Nemzetközi Eucharisztikus Kongresszushoz kapcsolódik: „Minden forrásom belőled fakad!” (Zsolt 87,7)
www.ars-sacra.hu
17.	125 éve született Pátzay Pál (1896–1979), szobrász- és éremművész. Kezdetektől fogva aktív szereplője volt kora művészeti életének, de 1945-től egyik meghatározó személyisége, irányítója is lett. 1945-1970 között a Képzőművészeti Főiskola professzora volt. Emberi figurát megörökítő köztéri szobrait, kisplasztikáit, érmeit és domborműveit kezdetben expresszív útkereső periódus jellemzi, majd egységes, klasszicizáló stílus, visszafogott formanyelv, sima felületek és bensőséges, közvetlen hang váltja fel.
https://www.kollergaleria.hu/artist/patzay_pal-1141-hu
https://artportal.hu/lexikon-muvesz/patzay-pal-195/
http://www.kapuvar.hu/varos/hires/?catalog3_id=38&Mzoom=catalog32612
18–19. A Kulturális Örökség Napjai – Nyitott kapuk program sorozatot az Európai Tanács évenként változó kiemelt témája alapján alakítják ki a szervezők. Múzeumok, emlékhelyek és műemlékek nyílnak meg ilyenkor a közönség számára, melyeket ingyenesen lehet látogatni, illetve olyan intézmények is kinyitják kapuikat, amelyekbe más alkalommal nemigen lehet bejutni. Magyarország 1992-ben csatlakozott a rendezvénysorozathoz. Az idei évben szakemberek, főleg történeti kertek tulajdonosai, kezelői mutatnak be az érdeklődőknek – szakmai szemmel – egy-egy műemléki helyreállítást, restaurálást, szabad levegőn töltött programok keretei között.
http://oroksegnapok.gov.hu/, https://www.facebook.com/oroksegnapok
27.	100 éve született Jancsó Miklós (1921–2014) magyar filmrendező, forgatókönyvíró, a magyar filmművészet meghatározó alakja. Filmjeinek jellemzője a nagyon hosszú snitt, amely vágás nélküli, folyamatos felvételt jelent. Eközben a szereplők mozognak, nem a kamera és végül ez a mozgás adja a filmszerűséget. 
https://filmarchiv.hu/hu/alapfilmek/cimke/jancs%C3%B3mikl%C3%B3s
29.	450 éve született Michelangelo Merisi da Caravaggio (1571–1610), a barokk festészet meghatározó képviselője. Michelangelo Merisi Milánóban született, apja, Fermo Merisi, egy Milánótól 30 kilométerre fekvő kisváros, Caravaggio építésze volt, édesanyja, Lucia Aratori helyi birtokos családból származott. A család eleinte Milánóban élt, a Sforzák udvarában, de 1576-ban a Caravaggio-ba költözött, hogy elkerülje a Milánóban pusztító pestist. Apja 1577-ben, édesanyja pedig 1584-ben halt meg ugyanott. A művész valószínűleg Caravaggio-ban nőtt fel (innen a művészneve), de családja fenntartotta a kapcsolatot a Sforzákkal és a velük rokonságban álló hatalmas Colonna családdal. Caravaggioról az első megbízható adat 1584-ből való, amikor bátyja, Battista beadta a milánói Simone Peterzano festő műhelyébe, akivel négy évre szóló szerződést kötött. Lehetséges, hogy ennek lejárta után Velencébe utazott Giorgione és Tiziano művészetét tanulmányozni, de más kutatók szerint Milánóban folytatta tanulmányait, jelentős lombardiai mesterek nyomában. Valószínűleg 1590-ben utazott Rómába, eleinte koldusszegényen nyomorgott, majd megrendelésre festett és bármit elvállalt. Ez akkor változott meg, amikor megismerkedett Francesco Maria Del Monte bíborossal, Róma vezető műértőinek egyikével. Az első jelentős egyházi megbízatását is valószínűleg az ő közbenjárására kapta. A San Luigi dei Francesi-templom Contarelli-kápolnája részére kellett megfestenie Szent Máté életének jeleneteit. Caravaggio tehetséges, kiemelkedő zseni volt, de viharos életet élt. Hírhedt volt botrányairól és verekedéseiről, a legtöbb utána fennmaradt írásos anyag rendőrségi és a bírósági eljárások jegyzőkönyvei. 1606. május 29-én megölt, valószínűleg nem szándékosan, egy Ranuccio Tomassoni nevű nemest. Befolyásos, magas rangú jóakarói, akik korábban többször megvédték, ezúttal nem tudnak segíteni, Caravaggionak menekülnie kellett. Először Nápolyba ment, majd Máltára és gyakorlatilag élete végéig bujdosott. Nápolyba visszatérve, miután egy fogadóban rajtaütöttek üldözői, súlyosan megsebesítették. Felgyógyulása után, 1610 nyarán a pápai kegyelemben reménykedve útnak indult Rómába. Hajója kikötött Porto Ercoléban, ahol letartóztatták, és mire elengedték, a hajója elment. Itt halt meg a tengerparton, teljesen magára hagyatva. 
https://www.caravaggio-foundation.org/
https://www.irodalmiradio.hu/femis/muveszetek/4muveszek/c_menu/caravaggio.htm

Október
14. 	175 éve született Schickedanz Albert (1846–1915) műépítész, festő. Építészeti munkássága időben egybeesik Budapest legnagyobb fellendülésének korszakával. Az 1873-as városegyesítés, illetve a Fővárosi Közmunkák Tanácsának 1870-es megalakulása után néhány évtizedig fantasztikus alkotók működtek ebben a városban, olyanok mint, mint Steindl Imre, Schulek Frigyes, Ybl, Hauszmann, Petz Samu, vagy a városrendező Reitter Ferenc. Ők alkották meg Budapest mai arcát. Schickedanz tervei alapján készült a Hősök terén álló három historizáló épület:  a Műcsarnok, a Millenniumi Emlékmű, majd a Szépművészeti Múzeum egymás után keletkeztek, azonban egységük lenyűgöző.
http://www.mke.hu/lyka/14/316-319-albert.htm
https://mult-kor.hu/szepsegeszmenyet-a-hagyomanyban-talalta-meg-a-hosk-teret-megtervezo-schickedanz-albert-20191014

November
23.	50 éve hunyt el Árkay Bertalan (1901–1971), magyar építész a modern építészet egyik úttörője Budapesten szerzett építész oklevelet, követve az építész, festő- és iparművész édesapa példáját. Tanult Párizsban és Bécsben is. Apja nyomdokain festői babérokat is szerzett. Művészeti elképzelésiben az eklektikus kezdetektől a szecesszión keresztül jutott el a modernig. Korának egyik legismertebb családiház tervezője volt. A templomépítészetben is jelentőset alkotott, kiváló példája a Győr gyárvárosi plébániatemplom és az édesapjával, Árkai Aladárral közösen alkotott Szent Szív Városmajori plébániatemplom. Tervei alapján épült a Milánói Triennálé magyar pavilonja. 
http://real.mtak.hu/39275/1/AH_vol15_no1_pp07_42_Urban_Vukoszavlyev_u.pdf
24.	75 éve hunyt el Moholy-Nagy László (1895–1946) magyar fotográfus, konstruktivista festő, ipari formatervező, a Bauhaus iskola kiemelkedő tanára, a kísérleti filmek egyik magyar úttörője. A magyar aktivizmus az első világháború alatt bontakozott ki, pont amikor Moholy-Nagy elindult festői pályáján. A fiatal művész egész későbbi stílusa a magyar aktivizmusban gyökerezik. Az aktivista mozgalom az 1915-ben induló Tett, majd annak betiltása után, 1916-tól a Ma folyóirat köréhez kapcsolódik. Az aktivizmus volt az első nemzetközi kapcsolatokkal rendelkező és nemzetközi szintű művészeti mozgalom Magyarországon, de az egyik legfontosabb és legerőteljesebb áramlat ebben az időben egész Kelet-Európában is. A Ma című folyóirat a berlini Die Aktion mintájára indul be. Moholy első komolyabb sikerét 1922 februárjában a berlini Der Sturm galériában Péri Lászlóval közösen rendezett kiállítása hozta meg. Ekkorra már felhagyott a festészettel és fémplasztikákat állít ki. Szintén ebben az évben jelent meg Kassákkal közösen szerkesztett írása, az Új művészek könyve. Moholy-Nagy művészeti illusztrációs anyaggal látta el Kassák Lajost és Kállai Ernőt a Ma, a Tett, a Die Aktion és a Der Sturm című folyóiratokban. Sikerének tudható be, hogy Walter Gropius őt kérte fel 1923-ban a távozó Johannes Itten helyére a weimari Bauhaus oktatói közé. A fémműhely vezetője lett és olyan művészek közé került, mint Paul Klee, Vaszilij Kandinszkij, Oskar Schlemmer, és bár mellettük ő ismeretlennek számított, mégis a Bauhaus eszmeiségének egyik védjegyévé vált. 1921 és 1928 között két könyvet is írt, Festészet, fényképészet, film (1925) valamint Az anyagtól az építészetig (1927) címmel, illetve a Bauhaus színháza című kötet társszerzője volt. 1930-ban készítette el egyik főművét, a Fény-tér modulátort, amely egy kinetikus szobor. Ez a fémből készült műalkotás egyszerre szobor (statikus) és gép (mobil). Van benne fényforrás, de kívülről is meg van világítva és az így képzett árnyék (amely éppúgy mozog), szintén az alkotás része. Moholy mozgó festménynek is nevezi, melynek lényege a fény. Már 1922-ben elkezdett foglalkozni a Modulátor gondolatával, de nyolc évig tartott, míg elképzelése formát öltött, és a technika követni tudta a fantáziát a szerkezet, a lámpák, a tükrök együttesével. A Fény-tér modulátor egy sor további alkotásának (festménynek, filmnek, fényképnek, ipari forma­tervnek stb.) lett elindítója, ösztönzője. Miután 1933-ban a Gestapo lepecsételte az épületet, az aktuális igazgató Mies van der Rohe bezáratta a Bauhaus iskolát. A tanárok egy része a náci diktatúra elől az Egyesült Államokba menekült. Moholy, aki már korábban elhagyta Németországot, 1937-ben Chicagóban megalapította az új Bauhaust, amelyből az Institute of Design kifejlődött, ennek volt igazgatója haláláig. Az Iparművészeti Egyetem 2005-ben vette fel Moholy-Nagy nevét, 2006 márciusától kezdve hivatalosan Moholy-Nagy Művészeti Egyetem (MOME) az intézmény neve. 
https://artportal.hu/lexikon-muvesz/moholy-nagy-laszlo-180/

December
21.	200 éve született Borsos József (1821–1883), festőművész, fényképész, arcképfestő. Tanulmányait Bécsben végezte, ahol hamar felfigyeltek rá. Sikereket ért el ismert kortársakról festett arcképeivel és polgári témákat ábrázoló, gondosan megmunkált életképeivel, mint a Bor, asszony, szerelem (1847); Lányok bál után (1850), melyek a Magyar Nemzeti Galéria tulajdonában vannak. Művei tipikusan biedermeier alkotások, anyagszerűen festett részlet, élénk, erőteljes, finoman árnyalt színei, harmonikus kompozíció jellemzi. Miután vagyonát a tőzsdén elvesztette, 1861-ben Bécsből Pestre költözött. A fotográfiával azonban nem tudván versenyezni, maga is fényképészműhelyt nyitott, és végül a Szép Juhászné vendéglő tulajdonosaként halt meg. Művei közül az Alamizsna; Alkony; A levél; Szőlőt, vagy csókot; Nemzetőr; Fürdő nők; Zitterbarth építész képmása; Pulszky Ferenc képmása; Galambposta a Magyar Nemzeti Galériában, de számos képmása és életképe magángyűjtők tulajdonában van.
http://www.mke.hu/lyka/12/302-314-borsos.htm
https://www.hung-art.hu/frames.html?/magyar/b/borsos/muvek/index.html

2022
Január
5.	1 éve hunyt el Bródy Vera (1924–2021) báb- és díszlettervező. Bródy 1951-től dolgozott az éppen akkor születő Állami Bábszínházban bábkészítőként és díszlettervezőként, majd később bábtervezőként. 1968-ban Párizsba költözött, ahol bábiskolát alapított, de szakmai kapcsolatai folyamatosan megmaradtak magyar kollégáival, így később nemzetközi együttműködésben is dolgoztak. A magyar animációs film aranykorának fontos szereplője volt, olyan népszerű mesefigurákat alkotott meg, mint a Mazsola és Tádé, a Fából faragott királyfi vagy Misi Mókus. Fiatalkorában döntött úgy, hogy bábokkal akar foglalkozni: „Hiszen én élőlényeket láttam mozogni, beszélni, nevetni! Mi történhetett? Minden bizonnyal csoda. Ezt a pillanatot máig nem felejtettem el. Akkor határoztam el, én ilyen színházban akarok dolgozni” (Idézet a Vaskakas Bábszínház felkérésére írt visszaemlékezésből.)
https://www.youtube.com/watch?v=pGuq0j8X1rA
https://artportal.hu/magazin/az-amulatba-ejtes-muveszete-interju-brody-veraval/
23.	75 éve, hunyt el Pierre Bonnard (1867–1947) francia posztimpresszionista festő. Jogi tanulmányokat kezdett, de a Julian Akadémiát, majd az École des beaux-arts-t is látogatta. Fontos művészbarátságai születtek (Édouard Vuillard, Paul Sérusier, Maurice Denis), összejöveteleik jelentős művészetelméleti vitákba torkollottak. Megalakították a Nabis (Próféták) művészeti csoportot. A csoport festészeti stílusában voltak hasonlóságok, de nem volt egységes, a gauguini tiszta színeket alkalmazták, hatott rájuk a szimbolizmus is. A kiforrott Bonnard fő témái: enteriőrök, arcképek, aktok. Alakjait a mindennapi tárgyak között ábrázolta, tisztálkodás, szépítkezés közben, különös megvilágítást alkalmazva. Képeibe gyakran komponált tükröt, új perspektívákat nyitva ezzel. Jellemző rá a nyitott ajtók, ablakok mögötti dolgok, a kinti tájrészlet megmutatása. Utolsó éveiben freskókat festett, templomi üvegablakokat is készített. A budapesti Szépművészeti Múzeumban látható Anya és gyermeke (1894) festménye, valamint grafikái közül több is a múzeum tulajdona.
www.tate.org.uk/art/artists/pierre-bonnard-781

Március 
7.	150 éve született Piet Mondrian (1872–1944), holland festő és művészeti teoretikus, a 20. század kiemelkedő művésze. Mondrian az absztrakt művészet egyik úttörője, aki a kezdeti, főleg posztimpresszionista hatású festészetét fokozatosan absztrahálta, egészen addig a pontig, míg képeinek elemeit egyszerű geometriai alapformákká (végül fekete és fehér vízszintes és függőleges vonalakká) redukálta. Nála ez a folyamat nem spontán, nem ösztönös, végig racionálisan, lépésről lépésre jut el a tovább nem egyszerűsíthető alapokig. A forma először szögletessé válik, a részletek elvesznek, majd alapvető formákra bomlik és a színek is redukálódnak az alapszínekre. Végül a szín is eltűnik, csak a fekete-fehér marad, és a geometriai formák egyszerű függőleges/vízszintes vonalakká válnak. Mondrian meghatározó tagja volt a Theo van Doesburg által 1917-ben, Leidenben alapított neoplaszticista csoportnak, a De Stijl-nek ( A Stílus). A társaság egyik célkitűzése a tiszta absztrakció, a látvány alapvető formákká és színekké való redukciója volt. Mondrian 1925-ben szakít a De Stijl-el, mert Doesburg egyre inkább az átlós vonalak képi szerepét kezdte hangsúlyozni, emellett pedig a dadaistákkal való szorosabb kapcsolat kialakítását sem nézi jó szemmel. Doesburg 1931-es halát követően a csoport is megszűnt, képző- és iparművészeti, valamint az építészetre gyakorolt hatása viszont érezhető az egész 20. század folyamán. 
http://www.artnet.com/artists/piet-mondrian/
15. 	25 éve hunyt el Victor Vasarely (1906–1997), magyar-francia művész, az Op-art (optikai művészet) legfontosabb képviselője. Az Op-art célja a gondolati folyamatok alkotásból és befogadásból való teljes kizárása és csupán a recehártya vizuális ingerek általi stimulálása. Alapelemei a trompe l’oeil (szem becsapása, érzékcsalás), a dekoratív vizuális játékok és ritmusok és az érzékcsalódás. A művek hangneme hűvös és formai jellegű, mintha nem is műteremben, hanem laboratóriumban készültek volna. Minden nehézség és lényegbeli esztétikai veszteség nélkül tetszés szerinti mennyiségben reprodukálhatók, sőt felhasználhatók iparművészeti és díszítőművészeti célokra is. Az irányzat célja a gondolkodási folyamatok kizárása mellett a művészet demokratizálása. Egyrészt a sokszorosítás és másolás segítségével az alkotások jóval olcsóbbak, másrészt bárki számára érthetőek és befogadhatóak mivel nem igényelnek előzetes tudást és művészeti/mitológiai/vallási ismereteket. Vásárhelyi Győző néven született Pécsett. 1925-től az ELTE-n folytatott orvosi tanulmányokat, később művészettel kezdett foglalkozni. 1927-ben Podolini-Volkmann Artúr szabadiskolájába iratkozott be, majd 1929-30 között Bortnyik Sándor műhelyében folytatott grafikai tanulmányokat és a Bauhaus szellemiségével rokonszenvezett. 1930-ban emigrált Párizsba.  1934-ben megszületett fia, Jean-Pierre, aki szintén művész lett, Yvaral művésznéven és az apjával közösen dolgozott. Vasarely a következő néhány évtizedben dolgozta ki saját absztrakt geometrikus formarendszerét, amelyet formák és színek ellentéteire alapoz. A legkülönbözőbb anyagokkal és művészeti ágakban dolgozott. A Port-Grimaud-i Assisi Szt. Ferenc templom számára készített 25 ólomüveg ablakot, ezzel párhuzamosan 1972-ben fiával, a Renault számára logót is tervezett. Karrierje folyamatosan ívelt felfelé, 1976-ban egyszerre nyitotta meg Aix-en-Provence-ban saját alapítványi múzeumát és Pécsett a Vasarely Múzeumot.
https://vasarely.hu/
27.	50 éve hunyt el Maurits Cornelis Escher (1898–1972), holland grafikus, rajzművész, könyvillusztrátor, gobelintervező és falfestő. Apja, nyomdokait követve építésznek készült és beiratkozott a haarlemi Építészeti és Iparművészeti Iskolába. Itt figyelt fel rá egy fiatal tanár, Samuel Jessurun de Mesquita, akinek a kedvéért Escher grafikai tanulmányokba kezdett. Szinte kizárólag fametszettel foglalkozott ekkor, és ezt a technikát tökéletesen meg is tanulta mesterétől. A két művész közt életre szóló barátság kezdődött. 1924-ben Escher feleségül vette Jetta Umikert, és a pár Rómában telepedett le, hogy családot alapítson. Olaszországban tartózkodtak 1935-ig, amikor a növekvő politikai zűrzavar miatt először Svájcba, majd Belgiumba kellett költözniük. Mikor 1941-ben a második világháború idején a német csapatok elfoglalták Brüsszelt, Escher visszatért Hollandiába, és Baarnban telepedett le, ahol közel haláláig élt és dolgozott. A náci megszállás idején képviselt következetes morális magatartásáért a háború után magas holland kitüntetésben részesült. Ugyanez az erkölcsi szigor jellemezte a magyarországi 1956-os forradalom szovjet leverését elítélő leveleit. Escher korai művészetének fő témái Róma és az olasz vidék voltak. Mikor 1922 és 1935 között Olaszországban élt, a tavaszi és nyári hónapokat rajzolással és tájképek készítésével töltötte. Miután 1935-ben elhagyta Olaszországot, és a svájci, illetve belga tájak nem ihlették meg, érdeklődése a tájról egy olyan irányra terelődött, amelyet „mentális képeknek” nevezett el. Ekkoriban kezdte meg – tulajdonképpen kényszerből – annak a filozofikus, látomásos képzeletbeli világnak a kidolgozását, amely később oly híressé tette. Az itáliai élmény elemei, elsősorban építészeti motívumai sokáig, voltaképpen élete végéig kísérték, és megjelentek azokon a műveken, amelyekből az úgynevezett „lehetetlen konstrukcióit” (három dimenzióban elképzelhetetlen, csak két dimenzióban megépíthető épületek) létrehozta. Másik fő témája, melyet már az 1920-as évektől kezdve tanulmányozott, a „metamorfózis” gondolata - egy alak vagy tárgy egy másikba való átalakulása, transzformációja lett.
https://mcescher.com/

Május
8.	150 éve született Margó Ede (1872–1946) szobrász, a budapesti Százados úti Művésztelep egyik alapítója és haláláig aktívan alkotó művésze. A budapesti Iparművészeti Iskolában, Mátrai Lajos György vezetése alatt végzett előtanulmányok után négy évig Strobl Alajos mesteriskolájában tanult. Bécsben meghirdetett ösztöndíj elnyerését követően az 1890-es évek végétől a párizsi Julian Akadémián tanult. Margó Ede finoman mintázott, realisztikus domborműveivel vált ismertté, különösen a párizsi Szalonban 1899-ben kiállított Agónia (Beteg leány agóniája) című márvány domborművével, mellyel a Szalon mention honorable nagydíját, a kiállítás egyik legjelentősebb elismerését nyerte el. Miután Margó hazatért, a sikert aratott domborművet még abban az évben megvásárolta a Szépművészeti Múzeum. Későbbi jeles köztéri műveire példa a Nagyváradon felállított Szigligeti Ede szobra (1912), valamint a Hősök terén álló Millenniumi emlékműre készített Hunyadi János és I. Ferdinánd szobrai. Művei sorából kiemelkedik Dankó Pista magyar nótaszerző fehér márványból faragott alakja, melyet 1912-ben avattak fel Szegeden. 
https://www.kozterkep.hu/alkotok/megtekintes/1050/margo-ede
http://www.mke.hu/lyka/09/164-174-margo.htm
18.	Nemzetközi Múzeumi Világnap, melyhez eddig 37 000 múzeum csatlakozott a világ 158 különböző városaiból, területeiről. Ennek alkalmából tartják májusban Budapesten a Múzeumok Majálisát a Múzeumkertben és a Magyar Nemzeti Múzeumban. A több tízezer látogató vonzó kulturális fesztivál 120 hazai múzeumnak nyújt bemutatkozási lehetőséget. Hagyományosan ekkor osztják ki az Év Múzeuma és az Év Kiállítása díjakat. 
https://muzeumokmajalisa.hu/, http://jelesnapok.oszk.hu/prod/unnep/muzeumi_vilagnap 
29.	1 éve hunyt el Jankovics Marcell (1941–2021) magyar rajzfilmrendező, grafikus könyvillusztrátor, író, politikus, a nemzet művésze. Hányatott sorsú fiatalkora után a Pannónia Filmvállalatnál 1960-tól fázisrajzoló-gyakornokként kezdhetett dolgozni. 1965-ben rendezőnek nevezték ki, majd három évig, 1968-ig Dargay Attilával és Nepp Józseffel közösen készítették a nagy sikerű, Gusztáv című rajzfilmsorozatot. A pályája innentől kezdve egyenesen ívelt fölfelé. 1971-72-ben már a Képző- és Iparművészeti Gimnáziumban oktatott animációt. 1973-ban elkészítette a magyar rajzfilmtörténet első egész estés rajzfilmjét, a János vitézt. 1977-ben kezdett hozzá a Magyar népmesék sorozathoz, amelyen forgatókönyvíróként, rendezőként, tervezőként 2002-ig gondozott. A sorozat hungarikum lett, népmeséin generációk nőttek fel. Egészestés animációs filmek mellett kisfilmeken is készített. 2011-ben jelent meg Az ember tragédiája című 160 perces alkotása, amelyen 23 éven át dolgozott.
https://sites.google.com/site/jankovicsmarcell/
https://www.kecskemetfilm.hu/rendezok/jankovics-marcel

Június
9.	175 éve született Hauszmann Alajos (1847–1926) a magyar historizmus vezető építésze, aki nélkül ma egész más lenne Budapest épületeinek arca és a magyarországi építészoktatás. Az építészetben betöltött vezető szerepe miatt nehéz munkásságát röviden összefoglalni. Néhány szóban, hogy érzékelni lehessen jelentőségét: 16 évesen állt be „kőmívestanulónak”, majd beiratkozott a Műegyetemre, de1866-től berlini Bauakademie-n tanult. 1868-től a Műegyetem tanársegédje, négy év múlva már tanára. Itt 42 évig oktatott, dékán és rektor volt. Oktatói munkájáról azt vallotta, hogy tökéletesen kiegészítette építészeti karrierjét. Néhány közismert budapesti épülete: Szent István kórház(1878-1880), Tanárképző Intézet(1884), Budavári Palota (1891-1905) New York-palota (1890-94), Magyar Királyi József Műegyetem, Központi épület(1902-1909).
https://epiteszforum.hu/95-eve-halt-meg-hauszmann-alajos-a-magyar-historizmus-egyik-legnagyobb-epitesze
http://www.mke.hu/lyka/13/241-253-hausz.htm
17.	15 éve hunyt el Gianfranco Ferré (1944−2007) ikonikus olasz divattervező. 1869-ben építészként végzett a Politecnico di Milano-ban. 1970-ben kezdett kiegészítők tervezésével foglalkozni, 1974-ben nyitotta meg saját vállalkozását. 1989−96 között a párizsi Christian Dior igazgatója volt. Stílusa kifinomult, munkássága a ruhákon kívül kiterjed a parfümök, a kiegészítők és a belsőépítészeti design területére is.
https://www.fashionmodeldirectory.com/designers/gianfranco-ferre/
21. 	125 éve született Molnár Farkas (1897–1945) magyar építész, festő és grafikus. A két világháború közötti, avantgárd építészet kiemelkedő alkotója. A fegyelmezett tartózkodást ötvözte az ötletességgel, épületeit részletekig kidolgozott funkcionális elgondolás jellemezte.. Tehetsége, minden egyes alkotásában megmutatkozott, de nagyon rövid idő adatott számára az alkotómunkára, és abban az időszakban is, büntetésből, kevés megfelelő jelentőségű megbízást kapott. Az első világháború idején iratkozott be a Budapesti Műszaki Egyetemre, majd 1919-ben beállt vöröskatonának. A tanácsköztársaság bukása után Weimarba ment. A Bauhaus Iskolában töltött öt esztendő a tehetséges építészben megérlelte az új építészet iránti elhivatottságot. Itt kötött ismeretséget többek között Moholy-Nagy Lászlóval és Walter Gropius-szal. Marasztalták, kiváló munkalehetőséget kapott volna, de Molnár Farkas mégis hazatért. Külföldi szakmai elismertsége, hogy Gropius hívására utazott 1928-ban La Sarraz-ba a CIAM alakuló kongreszusára. 1937-ben pedig a CIAM újonnan alakult kelet-európai csoportja, a CIAM-OST titkára lett. Erre válaszul itthon 1938-ban kizárták a kamarából, ami még az addigi munkalehetőségeitől is megfosztotta. A Budapest felszabadításáért folyó 1945-ös ostrom idején budai műterem lakásában halálos kimenetelű bombatámadás érte. Walter Gropius Farkas munkásságáról: "Hivatása mesterének tartom. Túl korán, életműve kiteljesedése előtt halt meg."
http://www.arch.hu/tovabbi-evfordulok/115-eve-szuletett-molnar-farkas-1897-1945
http://budaipolgar.hu/helytortenet/farkas.html
25. 	Szent Iván éjéhez legközelebb eső szombaton tartják a Múzeumok Éjszakája programsorozatot. Hagyományosan délutántól kezdve különleges rendezvényekkel, meghosszabbított nyitva tartással várják a látogatókat az ország összes múzeumában. Kedvezményes belépővel, múzeumi buszjárattal több budapesti helyszín, tárlat is megtekinthető. 
https://muzej.hu/hu






Magyar irodalom	5
Magyar történelem	29
Zenetörténet	41
Vizuális kultúra	55













