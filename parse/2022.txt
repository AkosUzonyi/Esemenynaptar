

Eseménynaptár
a 2022/2023-as tanévre


A magyar irodalom, a magyar történelem, a zenetörténet és a Vizuális kultúra 
nevezetes évfordulói









Katolikus Pedagógiai Intézet
Budapest, 2022

Eseménynaptár
a 2022/2023-as tanévre



Mihályi Anikó – Magyar irodalom
Balogh–Illyés Erika– Magyar történelem
Blazsek Andrea – Zenetörténet
Hortoványi Judit – Vizuális kultúra







Szerkesztette: Gianone András 









Kiadó: 
Katolikus Pedagógiai Intézet
www.katped.hu

Budapest, 2022







Előszó


A Katolikus Pedagógiai Intézet (KaPI) országos hatáskörű pedagógiai-szakmai szolgáltató intézmény, amelyet a Magyar Katolikus Püspöki Konferencia alapított 1997-ben. A KaPI a katolikus egyház által fenntartott köznevelési intézmények munkáját támogatja. A 2022/23-as tanévre készített eseménynaptárral – a Sík Sándor Tanáregylet által elindított hagyományt folytatva – segíteni kívánja a humán tárgyakat oktató tanárokat és tanítókat, valamint az osztályfőnököket, hogy a tanév során a jeles évfordulókról megemlékezhessenek. Az eseménynaptár a korábbi évekhez hasonlóan a magyar irodalom, a magyar történelem, a zenetörténet és a vizuális kultúra jelentős személyiségeit és fontos eseményeit mutatja be. Remélhetőleg örömmel veszi kézbe minden pedagógus, és szívesen felhívja diákjai és kollégái figyelmét a jeles napokra. Az elektronikus kiadás előnyeit kihasználva mobilalkalmazásként telefonra is letölthető, ezenkívül számos linket tartalmaz azok számára, akik bővebb ismeretekre kíváncsiak.



2022
Szeptember
    8. Az írni–olvasni tudás nemzetközi napja. Minden évben ezen a napon az UNESCO díjjal jutalmazza azokat, akik a legleleményesebben és legösztönzőbben harcolnak az írástudatlanság ellen.
    14. 80 éve született Czakó Gábor (1942–) író, újságíró. 1961–1965 között a Janus Pannonius Tudományegyetem Jogtudományi Karának hallgatója volt. 1965–1972 között jogászként dolgozott, majd szépirodalmi műveket írt. Folyóiratokat szerkesztett, köztük: Mozgó Világ (1978–1983), Magyar Szemle (1992–1998). Regényeket és színdarabokat írt, pl. Várkonyi Krónika, Luca néni föltámadása, 77 magyar rémmese, Adorján és Seborján, Megváltó, Van itthon elég krumpli? (drámák). Írásaiban a stílusok tudatos válogatását figyelhetjük meg, minden munkáját átlengi a humor, a szatíra. Szintén jellemző vonása a katolicizmus kultúrkörében mozgó szellemiség. A nagyközönség a Beavatás című televíziós esszésorozatából (Duna Televízió) ismerhette meg személyesen.
    20. 125 éve született Tamási Áron (születési neve Tamás János) (1897–1966) író. Székelyudvarhelyen érettségizett 1917-ben, majd az olasz frontra került. 1919-től a kolozsvári egyetem jogi karán, majd a Kereskedelmi Akadémián tanult. Rövid ideig bankhivatalnokként dolgozott, majd 1923-tól 1926-ig az USA-ban élt, többnyire New Yorkban. Itt szerzett élményei ihlették legsikerültebb művét, az Ábel a rengetegben című regényét, amelyben a talpraesett székely favágólegény mesébe illő történetét olvashatjuk. A trilógia folytatásai: Ábel az országban és Ábel Amerikában. Ábel megjárja írójának útját: a természet világából eljut a városba, onnét a nagyvilágba. Végül tapasztalatainak eredményeként visszamegy a természetbe. Tamási Amerikából visszatérve Kolozsvárt telepedett le. 1944 őszén Budapestre költözött, s haláláig itt élt. A főváros ostromát (1944–45) Bajor Gizi villájában vészelte át. 1949 után hallgatásra kényszerült, 1954-től újra szerepelt novellákkal, színművekkel. Az 1956-os forradalom idején az Írószövetség elnökségének tagja volt. Az 1956. december 28-án tartott taggyűlésen az elnökség nevében felolvasta az általa fogalmazott Gond és hitvallás című nyilatkozatot. Első novellája (Szász Tamás, a pogány) 1922-ben jelent meg a kolozsvári Keleti Újságban. A székely falvak világának ábrázolója, látásmódja, stílusa, szókincse, egész művészi világa itt gyökerezik. Tehetsége, fantáziája játszi könnyedséggel olvasztja egybe a tragédiát és komédiát, a misztikumot és a falu józan realizmusát. Műveiben az erdélyi szegénység életét, a megélhetésért az urakkal és a természettel folytatott küzdelmeit, a székelyek ügyességét és furfangos észjárását ábrázolta, kigúnyolta a társadalmi igazságtalanságokat. Korábbi műveiben kezdeti realizmusától eltávolodva, abba jelképes, népi miszticizmus keveredett. A 40-es években színpadi műveket is irt. (Énekes madár, Csalóka szivárvány) Tamási Áron Budapesten hunyt el, de kérésére szülőfalujában, Farkaslakán temették el. Az író születésének 75. évfordulóján avatták fel a falu temetőjének erre a célra kialakított s később parkosított, majd a főút felől székely kapuval ellátott részében a Tamási Áron sírkertet, közelében a Szervátiusz Jenő és Tibor faragta emlékművel, a „tonnás hegyibeszéd”-del, ahogy Sütő András nevezte. Az emlékmű hatalmas hargitai kőtömbjét a Tamási-novellák domborított faragású alakjai borítják. A kövön ez a felirat olvasható: „Törzsében székely volt, fia Hunniának. Hűséges szolgája bomlott századának.”
http://epa.oszk.hu/01300/01343/00061/pdf/20070328-29585.pdf
Tamási Áron: Időszerű írói vallomás (részlet) 
„Az európaiság számomra, az író és a szellemi ember számára, semmi egyéb, mint érték és szellemi magatartás. Az értéket mindenekelőtt a művészi forma adja meg, a szellemi magatartást a nemes mondanivaló. De nem ismerem el a forma művészi értékét nemes mondanivaló nélkül, és a mondanivalót nem ismerem el nemesnek a forma művészi értéke nélkül. Együtt állnak, vagy együtt buknak. Az alkotásnak ez a színvonalas összhangja az európaiság.”
Tamási Áron: Ábel a rengetegben (részlet)
„Hát hol van az igazság? – kérdeztem tűnődve… - A tejben, aki ahhoz pártol, aki leghamarabb megissza? A kecskében, akit bárki megfejhet? Bolha kutyámban, aki nem ugathatja meg azt, akit ugatásra érdemesnek talál?! A fekete bombában, aki a tolvajt és a megváltó embert egyformán szaggatja széjjel? Fuszulánban, aki csal és mégis megmenekül?! Az igazgatóban, aki olcsó pénzen embereket tud megvenni, hogy azok sok mindent elvégezzenek, amit neki kéne elvégezni? Vagy az édesanyámban, aki engemet szült s nem egy királyfiút?!”„(…) az igazság is széjjel van szórva, amiként az emberiség a földkerekségén.”
Tamási Áron: Ábel Amerikában (részlet)
„S amint úgy közelről néztem a kínban fetrengő négert és az ő rettenetes arcát, amelyről csorgott a verejték, hirtelen az a másik gondolatom támadt, hogy maga az Isten vezetett ehhez az emberhez. Mert lám, itt a szemem előtt és borzasztó kínok között vetéli el az ördögöt, aki bizonyosan tévutakon hordozta eddig, és megakadályozta abban, hogy ennek a világnak a dolgaiban tisztán lásson. De ha most meg tud szabadulni az ártó és zűrzavaros gonosztól, akkor tisztán az Isten lelkével fog válaszolni minden feltett kérdésre.
Tehát tőle fogom megkérdezni, hogy mi célra vagyunk a világon!
Egyszerre olyan nagy izgatottság vett erőt rajtam, amilyent soha nem éreztem. Odakaptam a homlokomhoz, amely forrón lüktetett, majd odakaptam a szívemhez, mely jobban táncolt, mint a legnagyobb szerelemben. Aztán gyorsan kimentem a fekete templom elé, s ott megálltam, hogy várakozzam a megtisztult négerre. Már azt hittem, hogy sohasem fog kijönni, pedig tíz percnél többet nem várhattam; de akkor a barátai között jókedvűen és vidáman kilépett az ajtón.
Mindjárt odamentem hozzá, megfogtam a kezét, és azt mondtam, hogy jöjjön velem néhány lépést, mert valami fontos dolgot szeretnék kérdezni tőle. Nagyon barátságos volt, és szinte táncolva jött velem. Amikor néhány lépést csakugyan félrementünk, a vállára tettem a kezemet, mélyen a szemébe néztem, és azt mondtam neki:
– A maga lelke most tiszta; mondja meg tehát nekem, hogy mi célra vagyunk a világon?
A négernek megmerevedett egy pillanatra az arca, majd hirtelen kacagni kezdett, s kacagás közben folyton azt mondta:
– Furcsa, furcsa, furcsa.
Aztán ismét megmerevedett az arca, mélyen a szemembe nézett, és így szólt:
– Azért vagyunk a világon, hogy valahol otthon legyünk benne.
Ahogy ezt kimondta, ismét kacagni kezdett, de nem egészen úgy, mint az előbb, hanem a keserves és az örökké hontalan ember könnyes kacagásával. Még a térdit is csapkodta, miközben folytak a könnyei. Majd hirtelen azt is abbahagyta, újra a szemembe tekintett, utána pedig szaladni kezdett lefelé a hegyen. Úgy szaladt, mintha nem is ember lett volna, hanem valami fekete angyal.”
    21. A Magyar Írók Szövetségének kezdeményezésére 1984-től minden évben ezen a napon ünneplik a magyar dráma napját annak emlékére, hogy 1883-ban ekkor volt Madách Imre Az ember tragédiája című drámai költeményének ősbemutatója a Nemzeti Színházban. A művet Paulay Ede állította színpadra. A nap célja, hogy felhívja a figyelmet a magyar drámairodalom értékeinek jobb megismertetésére, valamint, hogy ösztönözze az írókat újabb alkotások létrehozására.
    24. 125 éve született Pap Károly (1897–1945) író. Sopronban született Pollák Miksa, a soproni neológ hitközség főrabbija fiaként konzervatív zsidó családban. 1914–1918 között részt vett az első világháborúban. 1919-ben vöröskatonaként harcolt, utána másfél évre börtönbe került, majd Bécsbe emigrált. 1923-ban jelent meg első novellája. 1926-ban Mikes Lajos és Osvát Ernő fedezte fel, Az Est és a Nyugat munkatársa lett. 1936-ban Baumgarten-díját a hatóságok megakadályozták. 1943-ban munkaszolgálatos lett. 1944-ben Buchenwaldba, onnan 1945 februárjában Bergen–Belsenbe vitték, ahol mártírhalált halt. Novellái vallási és erkölcsi problémák közt vergődő emberekről szólnak. Krisztus alakja, a megváltás, az erkölcsileg példás élet mondanivalóinak középpontjában áll. A Zsidó sebek és bűnök (1935) című vitairatában elsősorban önmagával vitatkozik: elmarasztalja az antiszemitizmust, de a zsidó különállástudatot is, és az asszimiláció kérdéseit feszegeti. A Megszabadítottál a haláltól csodákkal teljes történeteiben jelen van Krisztus is: az ótestamentumi hitben élő emberek az Újtestamentum korában olyan különös élményeket élnek át, amelyek a pénzvágyat, a kizsákmányolást bélyegzik meg. Móricz Zsigmond elragadtatással fogadta a mű sallangmentes nyelvezetét. Azarel (1937) című önéletrajzi ihletésű regénye ifjúkori lázadását idézi fel előbb a család, azután a társadalmi rend ellen. A gyermeklélek eddig talán soha meg nem ragadott árnyalatait tudja ábrázolni.
    24. 125 éve született Sinka István (1897–1969) költő, író. „Egy biztos, Sinka bődületes (sic!) tehetség volt, rendkívüli izomzatú (sic!) költő. A paraszti világ egyik Hermésze. Akárha faragott képek között járnánk; Sinka baltával, vésővel, fakalapáccsal teremt, emeli fel, formálja meg a földben mélyen gyökerező anyagát.” (Jánossy Lajos) Bihari ridegpásztor családban született, maga is bojtár, majd juhász volt Nagyszalonta környékén. A Magyar Falu című újság pályázatára küldte be első verseit. Féja Géza 1932-ben Bajcsy-Zsilinszky Endre Szabadság című hetilapjában közölte verseit. 1934-ben jelent meg első verseskötete Himnuszok Kelet kapujában címmel. 1935-ben Barsi Dénes, Szabó Pál és Sinka István megalapították a Kelet Népe című folyóiratot. Versei rendszeresen jelentek meg különböző folyóiratokban. A népi lírikusok, főként Erdélyi József hatására találta meg igazi mintáját a népköltészetben. Pásztorének (1935) című önéletrajzi költeményének ritmikailag még kötetlen soraiban ifjúkorának élményvilágával együtt a népköltészet hangját is megidézte. 1936-ban Budapestre költözött. Munkát nem talált, nyomorgott, betegen kórházba került. Következő kötetei (Vád, 1939; Az élők félnek, 1940; Hontalanok útján, 1943) hangszerelésben, verselésben egyaránt a népköltészetet követték. 1945 után szembehelyezkedett a szocialista átalakulással, és hosszú időre kívül rekedt az irodalmi életen. A mítosz iránti hajlam és a sötét világkép irányította érdeklődését a ballada műfaja felé. A Sinka-vers jellegzetes szerkezete: a szöveg a költő valamely tragikus sorsú ifjúkori társának nevével indul, ezt követi a név által felidézett emlék drámai előadása, végül fájdalmas vagy lázító lírai csattanó zárja a verset. A ballada mítoszteremtő törekvése működik Sinka legközelebbi hozzátartozóinak balladai megjelenítésében (Anyám balladát táncol, Sinka nagyanyám). Ezen az úton lépett be költészetébe a kísérteties elem, amely Arany János borzongató balladáihoz (pl. Vörös Rébék) hasonló történeteket és alakokat: boszorkányokat, gonosz szellemeket teremtett (Látták lúd képében szállni, Jósasszonyok balladája). Ez a szemléletmód hatotta át a balladák szomszédságában keletkezett epikus látomásokat is. Jelenései, misztikus balladái, sajátos irracionalizmusa egyfajta "népi szürrealizmus" kifejezésmódját alkották meg. Legjobb prózai műve, a Kadocsa, merre vagy (1944) című kisregénye saját élményeit – a bojtár-gyerek öntudatra ébredésének útját – mérte fel forró lírai indulatokkal, a verseihez hasonló balladás szerkesztés eszközeivel. Az 1945 után írt elbeszélései a városban kallódó parasztember sorsáról számolnak be (Utolsó ítélet, Két ember a Váci utcából). Az 1961-es Eltűnik a hóri domb című kötete szülőföldjének megváltozott életéről ad borús leírást. 
https://www.irodalmijelen.hu/05242013-1558/unnep-barany-szuletik-sinka-istvan-novellaja
Sinka István: Anyám balladát táncol
Egyszer volt szép az anyám tánca,
mikor kendőjét gyepre hányta,
a Korhány vizénél, Pusztapándon,
s bokázó lába pásztortűznél,
öles apám örömére
szállt, mint illat a virágon.
De gyönyörű lábán víg figurát
eredő táncába ő se vitt,
csak mutatta ringó mozdúlattal
halálba járó őseit.
Mert ugyanaz sírt fel a flótán,
hogy meghaltak azok ima nélkül,
nagy szakállal, akasztófán.
S hajnaltájon, lengő szélben,
hogy fény nyíllott két nyárszemében,
elébe raktak tíz szál gyertyát,
hat másikaat meg karikába. –
Közöttük anyám ott sugárzott,
s kis csizmája lángot vert át.
Az ősi ritmust pásztorok fütyölték...
Kettő-kettő felállott szélrűl,
jelezve, hogy a csúfolt ős
szép feje most halálba révül.
S a holtak szemét, ahogy lezárták:
ezt a sirató, örök búcsút
a nyárfák alatt már öten járták.
Akkor meg, mikor sírt nyitnak,
közéjük lendült hatodiknak
apám is, kinek lépteit
úgy mérte az öt táncoló,
mint ki utolsó fordulattal
az egész műbe értelmet vitt...
Mikor a gyertyák porig égtek,
még anyám eljárta a végét:
egy szál virág körűl koszorút táncolt...
A juhászok meg már csak nézték,
hogy az égen hold ballag át
s csudálja nagy, fehér szemmel
anyám lábán a balladát.
27.	250 éve született Kisfaludy Sándor (1772–1844) költő. Győrben és Pozsonyban jogot tanult, majd a katonai pályát választotta. Az 1793–1796-os években a bécsi testőrség tagja. Részt vett a franciák elleni hadjáratban, fogságba esett. 1799-ben leszerelt, a következő évben feleségül vette Szegedy Rózát, akivel Sümegen élt haláláig. Bekapcsolódott a nyelvújítási harcba. Himfy szerelmei – A kesergő szerelem (1801) című költeményeivel robbant be a köztudatba, az ország ünnepelt költője lett. A magyar irodalmi romantika előkészítője, főleg szerelmi lírájával alkotott maradandót. Az általa létrehozott dalalakzatot Himfy-strófának nevezik a verstanban. „A magyar irodalmi ízlés jelentős fordulatát vezette be,” és „polgárjogot szerzett az addig egyházi és világi fórumok cenzúrája alá vetett szerelmi poézisnak”. (Toldy István) Részt vett a Keszthelyi Helikoni Ünnepségeken, kezdeményezője volt a Balatonfüredi Színház létrehozásának. Szegedy Róza badacsonyi házában írta alkotásai jelentős részét. Az épület ma irodalmi emlékmúzeum, Kisfaludy Sándor badacsonyi présháza pedig ismert vendéglő. Művei a vidéki nemesi életmód idealizálását, a magyar nemesség múltba fordulását, hősi életszemléletét tükrözik. Jelentős szerepet játszik költészetében a dunántúli táj.
1. Dal.
Az életnek tengerében
Két örvény van: szív és ész;
A kettőnek egygyikében
A jobb ember könnyen vész.
Az ész ezer bajt okozó; -
Ezt el lehet kerűlni;
A szív, minthogy ragadozó,
Könnyű benn elmerűlni.
Engem a sors forgó szele
Ez örvénybe csapott bele;
S elragadt ez engemet -
A szív szerzi vesztemet.
(Himfy szerelmei)
30.	A Magyar Olvasástársaság kezdeményezte 2005-ben, hogy Benedek Elek születésnapja legyen a népmese napja. A nap célja, hogy a könyvtárosok, az óvónők, a pedagógusok és a mesével foglalkozó szakemberek, valamint a meseszerető gyerekek és felnőttek ezen a napon megkülönböztetett tisztelettel forduljanak mind a magyar, mind más népek meséi felé.

Október
    1. 70 éve született Bari Károly (1952–) költő, műfordító, folklórkutató, grafikus. A magyarországi cigány értelmiség talán legfontosabb reprezentánsa, az összmagyar kultúra egyik speciális világú, de meg nem kerülhető alkotója. Verseinek témái, hangulatvilága és folklorista munkássága nyomán Bari Károlyt gyakorta mondják cigány költőnek, amit ő minden alkalommal öntudatosan utasít vissza. „A cigány származás számomra kettős kötődést jelent, a saját népem iránti kötelességemet az etnográfiai munkában látom”; „a származás nem esztétikai kategória”; „magyar költő vagyok” – ismételgeti kényszerűen. S ahogy egykoron Radnóti Miklós nem volt hajlandó nevét adni zsidó lapokhoz, antológiákhoz, Bariról is köztudott, maga is megfogalmazta: „saját elhatározásomból soha nem szerepeltem egyetlen cigány antológiában sem”. S ha engedélye nélkül történt ilyesmi, akkor azonnal és erélyesen tiltakozott. Hétgyermekes cigány család ötödikjeként született Bükkaranyoson. „Nyers szegénységet füstölgő tanyám / düledező fallal, széltépte tetővel / lógott a világba, bajba csomózva állig” – mutatkozott be a Kínom indított útnak című versében. 1970-ben a 18 éves, „megdöbbentően szuverén alkotónak” vékony, ám annál fajsúlyosabb kötete jelenhetett meg – 11 ezer példányban. A Holtak arca fölé című verseskönyv átütő sikerét jelzi, hogy a következő évben – a példányszámot megkétszerezve – újra kiadták. A gyermekkor szenvedéseinek, a cigánysors jelenének és múltjának, hiedelmeinek, népe mítosz- és rítusvilágának, valamint a közösségi sors és a személyes küldetés felmutatásának képeit egymásra rétegző költemények szerzőjüket hetek alatt a fiatal magyar költészet élvonalába emelték. A könyv négy ciklusa négy tematikai kört lirizál: az eredetet, a kiválás erejét és fájdalmát (Hegedűk vijjogásából), a küldetés és a szabadságvágy küzdelmes látomását (Mese), a szerelem örömét és tépettségét (Menyasszonykérő) és a távlatosabb társadalomértelmező programot (Azt hiszitek). A Hegedűk vijjogásából költemény komplex módon sűrítve magába az egység tematikai és stílusrétegeit, Ady A föl-földobott kő című versének 20. század végi, cigánysorsból kiforró tükördarabjává válik. Az első kötet mintegy prognosztizálja is Bari Károly későbbi életművének tartalmi és esztétikai irányvonalait. Néprajzi, műfordítói, kultúraközvetítő és képzőművészeti munkásságának, kultúrpolitikai küzdelmeinek eredője egyaránt ebben a kötetben lelhető fel, és számos, a szerző után fellépő cigány származású alkotónak (költőknek, íróknak és festőművészeknek) adott felszabadító ösztönzést. Az életművét 67 évesen összegző gyűjteményes kötet, A mozdulatlanság örökbefogadása „vegyes” könyv. Helyet kapott benne valamennyi fellelt költeménye, képverse és betűképe, festménye és tusrajza, valamint ritkaságszámba menő próza-megszólalásai. A saját maga tervezte kötet – amely tipográfiájával, fekete-vörös színvilágával fejet hajt József Attila utolsó, Nagyon fáj című verseskönyve előtt – rövid utószóval zárul. A költői életmű nem tesz ki másfélszáz írást. „Állítólag, szám szerint ez rendkívül kevés, de akármennyi is, én alkottam őket.”
https://barikaroly60.wordpress.com/ 
Holtak arca fölé
Elsárgult vadfüvek kavarogtak
az égre. Az ágyúdörgés
hosszú lábaival a házak között
mászkált, nyomában betörtek
az ablakok, rommá lőtt házfalak
vonaglottak. A döglött lovak
ködöt nyihogtak a kitépett villanyoszlopok
és felrobbantott sínek közt heverő
holtak arca fölé.
A fák hiába rázták
kiszáradt öklüket,
szürke felhők terpeszkedtek ágaikra,
a holtak sem tudtak már
a varjúk fekete siratóénekére felelni,
sötét szemgödrükből kibuggyant a vér.
13.	A magyar nyelv napja. 1844-ben ezen a napon fogadták el a magyart államnyelvvé tevő, a magyar nyelv és nemzetiségről szóló 1844. évi II. törvényt. Az emléknap a közfigyelmet igyekszik ráirányítani a magyar nép szellemi-kulturális öröksége és nemzeti identitása alapját jelentő magyar nyelvre.
14.	80 éve született Nádas Péter (1942–) író, drámaíró, esszéista. Az Egy családregény vége, az Emlékiratok könyve, a Saját halál és a háromkötetes Párhuzamos történetek szerzője. Vegyészeti, majd fényképészi tanulmányok után végezte el a MÚOSZ kétéves újságíró-iskoláját. Ezt követően filozófiát tanult. Dolgozott fotóriporterként, újságíróként. 1969-től szabadfoglalkozású író. 1974-1979 között a Gyermekünk című pedagógiai folyóirat olvasószerkesztője. 1980-1981 között a Győri Kisfaludy Színház lektora. 1989-1990-ben a Magyar Napló állandó munkatársa. Jelenleg a Zala megyei Gombosszegen él. „Diotima azt ajánlja, hagyjuk magunk mögött a szépség összes képmásait. Avilai Szent Teréz szerelmes egy jóságot megtestesítő halott férfi képmásába. Akár így, akár úgy, hátat fordítunk a testben való létnek. Ha senki emberfiának szépségére ügyet se vetünk, akkor érünk el a szerelem valóságába. Ha kizárólag egy isten egyetlen halott fiának jóságába vagyunk szerelmesek, akkor érünk el a szeretet valóságába.” (Nádas Péter: Az égi és a földi szerelemről - részlet)
17.	60 éve született Darvasi László (1962–) pedagógus, költő, író, újságíró, szerkesztő. A szegedi Juhász Gyula Tanárképző Főiskola magyar–történelem szakán diplomázott. 1986–1989 között Hódmezővásárhelyen és Szegeden általános iskolai tanárként dolgozott. 1989-től a Délmagyarország munkatársa, 1992 és 1993 között a lap kulturális rovatvezetője. 1990-től 1998-ig a szegedi Pompeji című folyóirat szerkesztője. 1993-tól az Élet és Irodalom főmunkatársa. Darvasi László írásművészete emberi tévelygésekkel, kudarcokkal és örömökkel teli, egyszerre hétköznapi és különös alakok sorát vonultatja fel. Elbeszéléseinek gazdag válogatását tartalmazza A világ legboldogabb zenekara (2005) című reprezentatív kötet, míg A titokzatos világválogatott (2006) rövid történetei, tárcanovellái a szerző focihoz való, rendkívül személyes viszonyát tükrözik. A számos novella- és tárcakötet, valamint meseregényei (Trapiti avagy a nagy tökfőzelékháború, 2002; Trapiti és a borzasztó nyúl, 2004) mellett Darvasi a regény műfajában is jelentőset alkotott. Első regénye, A könnymutatványosok legendája (1999) XVI–XVII. századi panorámaképet fest Kelet-Európáról és a Balkánról, Magyarországról, Erdélyről, Budáról és Szegedről. Végtelenített novellafolyam, egyszerre archaikus mese és mediatizált vízió, nagy narratíva és történettöredék, mely varázstalanított hősöket és hősietlen varázslatokat egyaránt szertelen és túlfűtött játékba hoz. A Virágzabálók (2009) a XIX. századba kalauzolja el olvasóját, újra panorámaképként tárva fel a már ismert és bejárható világot Szegedtől Budán át Bécsig. De épp olyan ismerőssé és közössé teszi a tiszai legendát is: annak növényeivel, halaival, kies tájaival, pusztító és építő árvizeivel együtt. Finom, ironikus keretrendezésű a regény, mely képi, orgiasztikus pillanatban kulminál: a regény főszereplői elbarikádozva magukat halálra szeretik egymást, miközben odakint tombol az árvíz. A szegedi nagyárvíz rendkívüli leírásába torkollik a Virágzabálók cselekménye, számos nagy és kicsi élet szerteágazó, összekapaszkodó története.
Darvasi László: Virágzabálók (részlet)
„Schütz bácsi a vízben áll, szürke hullámok nyaldossák a cipőjét. A vasúti hídról bundás katona kémlel, ő is azt nézi, amit mindenki, a fenyegető folyót. A Tisza tengert játszik, a város szigetté vált az éggel összeérő víztükör közepén. A doktor varjúként károg a szélbe, nagyokat vihog, a sálja lobog, csak lobog. Fekete posztókabátját szokás szerint félregombolta, hószínű haját összekócolta a szél, a hajszálak rózsaszín fejbőrére tapadnak. A közelben utászok rakodnak ládákat, zsákokat, mások a vár töltésén emelt sátrakat igazgatják, erős és fiatal fiúk, napok óta alig alszanak, törődöttek és ingerültek, a szemük vörös, derekukat fáradtság mázsája nyomja.
Hogy mondja, Schütz bácsi?
Mit karattyol, már megint nem lát?!
Vak, vak, de azért megint idáig botorkált az öreg! Mindjárt kiönt, mindjárt eláztat bennünket!, szimatol a szélbe az öreg.
Nem önt ki a Tisza, Schütz bácsi!
Mindent elborít, téged is, ostoba!, rikácsol az öregember. Vén varjú maga, Schütz bácsi! Vészmadár! Hiába károg!”
23.	1999 óta minden október negyedik hétfője az iskolai könyvtárak napja.
    30. 100 éve hunyt el Gárdonyi Géza (született: Ziegler Géza) (1863–1922) író. “Ha azt kérdezik tőlünk, melyik magyar írót ajánljuk, akitől szép magyarságot tanulhatunk…, akkor az elsők között Gárdonyit szoktuk említeni, ajánlani.” (Lőrincze Lajos) “Az írás – miként az asztalos vagy a kovács munkája – elsősorban mesterség. Egyfajta rabszolgaság, amelyet jó humorral könnyebb elviselni.” (Gárdonyi Géza) Középiskoláit a sárospataki gimnáziumban, illetve Pesten végezte, majd az egri tanítóképzőben szerzett diplomát 1882-ben, ezt követően pedig Devecserben, Karádon, Sárváron, Sályban tanított. Már diákkorában verselt, tanítóként prózát is írt, az 1880-as években Győrött, illetve Szegeden újságíróskodott. 1891-ben került Pestre, ahol Bródy Sándorral és Ambrus Zoltánnal együtt alapították és szerkesztették a Jövendő című lapot, amely a Nyugat megjelenéséig a kor leghaladóbb és legszínvonalasabb magyar irodalmi folyóirata volt. 1897-ben Egerbe költözött, berendezkedve a teljes elzárkózásra. Gárdonyi igazán népszerűvé Az én falum című novellafüzér (1898), majd az Egri csillagok (1901) megjelenésével vált. Ez a regénye mindmáig az egyik legolvasottabb magyar mű, Magyarország kedvenc könyve lett 2005-ben a Nagy Könyv játékon. Ugyancsak 1901-ben hatalmas sikert aratott Bor című színműve a Nemzeti Színházban. Regényeinek témája az örök szerelem (A láthatatlan ember, Isten rabjai), a viaskodás a női nemmel (Az a hatalmas harmadik, Hosszúhajú veszedelem, Szunyoghy miatyánkja), de megjelenik bennük az idill is (Dávidkáné, Ida regénye). Halála után került elő Földre néző szem című kötete, amelyet fiainak írt, az általa kidolgozott titkosírással. (Gárdonyi kiváló sakkjátékos is volt, 1887-ben nemzetközi versenyt nyert és szerkesztette a Magyar Sakklap című újságot.) “Ha Gárdonyi Gézát családi körben kivallatták, miként értékeli regényeit – írja Gárdonyi József –, így nyilatkozott: Az Isten rabjai nekem a legszebb regényem. Az Egri csillagok a legjobb regényem. És A láthatatlan ember a legkedvesebb regényem.” Gárdonyi Géza egykori lakóháza ma emlékmúzeum. Az egri vár délkeleti fülesbástyáján 1991-ben avatták fel Gárdonyi új síremlékét, amelynek felirata változatlan: “Csak a teste”.  A Fejér megyei Agárdon található szülőházát felújítás után 2007-ben adták át. „Ő nem utóda senkinek, és őt nem is igen utánozza senki.” (Juhász Gyula)
https://mediaklikk.hu/kossuth-radio/cikk/2021/12/20/az-este-a-hazigazda-az-elo-gardonyi-arc/

November
7.	125 éve született Hamvas Béla (1897–1968) író, filozófus, esztéta, a magyar irodalom különös, egyedülálló alakja. Érdeklődése rendkívül szerteágazó területeket ölel fel, mint például a klasszika-filológia, a művészettörténet, a keleti vallások és a szent nyelvek, ezek közül is elsősorban a szanszkrit. Írásai nehezen kategorizálhatók, néha a filozófiához, máskor a kultúrtörténethez, megint máskor pedig a teológiai értekezésekhez közelítenek. A legkülönbözőbb írásokat mégis közös nevezőre hozza Hamvas gondolatvilágának fókusza: a tradíció. Ez a hagyomány azonban nem kultúrtörténeti, etnográfiai értelmezés, hanem a vertikális tengelyt jelenti, mely minden pillanatban jelen van, ugyanakkor örök. Egyfajta metafizikai tudást jelent ez az embernek a létben elfoglalt egyetemes helyéről. A szellemi hagyomány tehát az emberi és isteni világ állandóságát tartja fenn.  Hamvas a nagy szentkönyvek alapján rekonstruálta, ezzel ismét egybefogta "az emberiség szétszakadt szálait". Irodalmi szempontból legizgalmasabb Hamvas Béla hét részből álló Karnevál című regénye, amelyben szinte minden elképzelhető műfaj megjelenik: pikareszk, családregény, szerelmes regény, filozófiai tézisregény, vallomás, abszurd regény. A fejezeteket megelőző, azokat értelmező és filozófiai kontextusba helyező dialógikus formában megírt eszmefuttatások segítenek a mű alapmotívumának és egyben legfontosabb szálának, az önkeresésnek megértésében. Hamvas a „modern ember spirituális fejlődésregénye”-ként értelmezte a művet, amelyben a szellemi beavatás, a tudatátalakítás hét állomását kísérhetjük nyomon: küszöb, metamorfózis, elmélyítés, a lélek kettéválása, időutazás a kezdetekbe, világégés és a megtisztulás.
http://vmek.niif.hu/01300/01369/01369.htm#7 
Hamvas Béla: Karnevál (részlet)
Amint mondtam. Képzelje el, hogy ez az ember munkája végeztével délután, ünnepeken még délelőtt is, mindennap megborotválkozik, ünneplő ruhát ölt, selyem nyakkendőt, lakkcipőt, gomblyukába virágot tűz, és elmegy látogatóba. Hát igen, ez önmagában még nem lenne rossz, sőt. De Toporján szokásos vizitjein az időjárásról, divatról, a szokásokról, az irodalmi és a mű- vészeti újdonságokról és sok mindenféle más egyébről azokat a közhelyeket hordja össze, amelyek, hiszen tudja, nem? Csupa közhely, értse meg, csupa közhely, annyira az, mondjuk töményen vagy ahogy akarja, hogy a háziak öt perc múlva dühükben, csaknem ellensúlyozásképpen, máris valami ritka és fantasztikus kéjgyilkosságra vagy politikai merényletre kezdenek készülődni. Az ember képzeletében lappangó bűnös örvényt semmi sem képes annyira felkavarni, mint éppen a közhely. Ezért történik meg, hogy egy szónoklat vagy vasárnapi prédikáció az emberben a legmélyebbre rejtett gazságokat is felébreszti, sőt fel is ingerli, és én gyakran csodálkoztam azon, hogy az emberek az igehirdetésről kijövet nem sietnek egyenesen a korcsmába vagy a bordélyba.
 – Ez a felfogás eredeti, és nekem tetszik. Folytassa, kérem, egyre jobban érdekel.
 – Nyilván érti, hogy kiről van szó. Csupa illedelem és kompliment, újságszólam, társasági hangon, az elcsépeltségnek olyan rendkívüli fokán, mint az emlékbeszéd, mindig a szokásos helyen a mosoly, biccentés, a helyeslés, óvatos bírálat, enyhe célzás arra, hogy talán mégis vagy mégsem egészen. Ez az ember egy-két havonkint minden ismerősét végiglátogatja. Menekülni? Nem ismeri őt. Másnap újra eljön, névjegyet hagy ott, e.p. betűkkel, és elmegy máshoz. Persze, mondom, önmagában ebben nincsen semmi rossz, de nagyon jól el tudom gondolni, hogy közhelyeivel milyen hatást kelt azokban, akik, ó, valóságos bűnös visszaélés társadalmunk merő külsőségeivel.
– A szemléletesség ritka ereje szól önből, mondta ekkor az idegen.”
„Az alaptétel az, hogy a pácban mindenki benne van. Ennek következménye az a felháborító paradoxon, hogy valaki magát minél inkább kinnlevőnek tünteti fel, annál mélyebben benne van,…” (…) Éppen ezért nincs mulatságosabb magatartás, mint a pátosz.”
    19. 95 éve született Lator László (1927-) költő, műfordító és esszéista. A második világháború utáni években az Eötvös Collegium tagjaként kezdte meg fővárosi tanulmányait, ám a korabeli kommunista kultúrpolitika nem tartotta eléggé elkötelezett értelmiséginek, ezért a Collegiumból kizárták, diplomája megszerzése után pedig vidéken kellett középiskolai tanári állást vállalnia. A Kádár-korszakban a „megtűrt” kategóriába sorolták, ekkor már megjelenhettek kötetei, majd egyre szélesebb körben vált ismertté hihetetlenül széles tájékozottságával, lenyűgöző műveltségével. Fő irodalmi tevékenysége nem a versírás volt pályája során, Fodor András „a feleslegéből alkotó művésznek” mondja. Versei azonban így is megkapóak és jelentősek: megragadó bennük a dolgok mérnöki pontosságú megjelenítése, a stílus világossága, a költői formák magabiztos, könnyed, szinte magától értetődő kezelése. Első kötete Őserdő címmel 1948-ban jelent volna meg, már be is volt tördelve, ám az év nyarán a szovjet blokk országainak tartott irodalmi értekezleten az orosz írók megadták a jelet a szocialista realizmushoz nem eléggé felzárkózó művészek félreállítására. A Lator-kötet megjelenésének meghiúsulásáról barátja, Fodor András így számol be visszaemlékezésében: „Emlékszem, milyen izgatott örömmel jött egy ízben Makóról az Eötvös-kollégiumba, hozván a jó hírt, hogy az ottani József Attila Társaság irodalmi üléseinek saját bevételéből kiadatja első verskötetét, az Őserdő-t. A diák József Attila egykori pártfogói tehát hagyományukhoz híven, a városukból elszármazott egyetemista írótehetség útját is áldozatosan egyengetni kívánták. Már kezünkben volt a verseskönyv levonata, címlapján az 1948-as dátummal […] Az akkori irodalompolitikát megtestesítő Könyvhivatal azonban másként rendelkezett. Lator László első verskötetével csak huszonegy évvel később 	találkozhattak olvasói.” Maga a költő, Lator László évtizedekkel később abban látta a kötet betiltásának okát, hogy „nem volt szocreál […] vagyis nem volt pártos költészet […] a hivatalos indoklás az volt, hogy irracionális és pesszimista”. Ez idő alatt főleg műfordítóként van jelen a magyar irodalmi életben. Köteteket fordít Alekszandr Blok, Lermontov, Paul Celan verseiből, válogatott műfordításait Kalandok, szenvedélyek címen adják ki. 1955-től az Európa Kiadó lektora, később főszerkesztője. 1992-től alapító tagja a Széchenyi Irodalmi és Művészeti Akadémiának. Szerkesztőként vagy szereplőként rendszeresen megjelenik a Magyar Rádióban és a Magyar Televízióban. Hosszú időn át szerkeszti az Unikornis Kiadó sorozatát, A magyar költészet kincsestárát. A Holmi (folyóirat) 1989-es alapításától fogva a lap szerkesztőbizottságának tagja. A hetvenes évektől a kilencvenes évekig hétfő esténként népszerű és nagy hatású műfordítási szemináriumot (valójában költői mesterkurzust) vezetett az ELTE bölcsészkarán. Tanítványai közé tartozott többek közt Szabó T. Anna, Tóth Krisztina, Vörös István, Lackfi János, Kemény István, Kun Árpád, Szlukovényi Katalin. Összes versei 1997-ben jelentek meg.
https://www.nkp.hu/tankonyv/irodalom_12/lecke_04_058
https://litera.hu/magazin/interju/nagyvizit-lator-laszlonal-i.html 
https://litera.hu/magazin/interju/nagyvizit-lator-laszlonal-ii.html
Fa a sziklafalon
Vajon a lét hány millió magot
tékozolt el, míg megfoganhatott
a függőleges szikla-szahara
kőszörnyei közt ez a satnya fa?
Micsoda szeszély börtönözte be
mostoha sorsa kényszereibe,
parancsaival és cseleivel
hogy nyomta, gyűrte, kanyargatta fel
a csökönyös, fortélyos akarat
a puhacsontú vékony sudarat?
Fekete kérgén a mindennapi
küzdelem csontig ható nyomai:
nagy hegek, tarjagos daganatok,
megcsökött, kificamodott tagok,
de a rémület görcs-bogaival
felesel a szökőkút-ívü gally,
szövevényes hasadékokon át
csavarodnak, furakodnak tovább
drótkeménnyé vadult gyökerei,
mohó kínnal-gyönyörrel szívni ki
a nedvet, a sovány sókat a kő
elmeszesült hajszál-csöveiből,
s rostjaiban hangtalan ekrazit
halmozódik, szétvetni rügyeit,
és ága-lombja a forrástalan
ragyogás habzó áramaiban
fürdik, a vad, sistergő sugarak
a pórusain átáramlanak:
nyomorékul is tudja még a lét
tagolatlan tűz-homály örömét,
a kőmarkú pokol s a könnyü űr
közt remegő vezetékül feszül,
melyben pillanatonként összecsap
az üdvözült gyönyör s az iszonyat,
s magával folyvást vitatkozva, a
kettőt egyszerre kell mondania.
Micsoda jel a bibliai szikla
vörhenyes sivatagába hasítva,
zsugori biztatásul belevetve
az özönvíz utáni döbbenetbe!
Kiált minden gyötrött gyökere-ága,
mondhatatlan szépsége-árvasága!
    24. 5 éve hunyt el Vasady Péter (1926–2017) költő, író, esszéíró, irodalomkritikus, műfordító. Újpesten született katonatiszti családban. Nagyváradon, majd 1944-től a bajorországi Thaldorfban járt hadapródiskolába, 1948-ban Budapesten, esti iskolában érettségizett le. 1947-től bőrkereskedő-tanonc volt, azután műszaki rajzoló tanfolyamra járt, végül húsipari segédmunkás lett. 1948-ban beiratkozott az ELTE magyar-német-orosz szakára, ahonnan elbocsátották, csakúgy, mint az ezt követően felvett filozófia és esztétika szakokról. A Színház- és Filmművészeti Főiskola filmrendező szakán tanult tovább, de aztán innen és az ország összes főiskolájáról is kitiltották. 1952-től a Konzerv- és Húsipari Szállítási Vállalat tervező csoportjának vezetője volt, közben közgazdasági tanulmányokat folytatott, 1956-ban a vállalat forradalmi munkástanácsának titkára lett. 1967-től 1986-os nyugdíjba vonulásáig az Új Ember és a Vigília szerkesztője, újságírója volt, 1968 és 1970 között elvégezte a MÚOSZ újságíró-iskoláját. Irodalmi pályakezdése a hetvenes évek elejére, a második világháború utáni magyar líratörténet fordulópontjára esik. Noha irodalmi érdeklődése gyerekkorától megvolt, a versírással csak későn kezdett foglalkozni. Első verseivel 1971-ben tűnt fel A magunk kenyerén című antológiában, első önálló kötete, a Jelentés Babylonból 1974-ben jelent meg. Transzcendens fogantatású költészete az irgalom, a szeretet, az emberség erélyeit kutatja. A versek mellett prózaírással is foglalkozott, első esszékötete 1978-ban Tűzjel címmel jelent meg. 1991-ben publikálta A szív szüntelen mormolása című levélregényét. Karcolatait, elbeszéléseit a Tettetés nélkül (1995) című kötetében adta közre, irodalomkritikái, irodalomtörténeti tanulmányait a Csoportkép – Látás, jelek, jelentés, valamint az Egy nap süt idebent (1999) című kötetekben publikálta. A 2014-es Sokan vagyok című kötetében esszéiből válogatott. Utolsó kötete 2016-ban Csönd születik címmel jelent meg. „A hit szellemünk tüze, mely megkímél bennünket attól, hogy az evangélium professzionistái legyünk. Választott gyermekeinek kell lennünk, akik mernek csodálkozni. Égesse ki ez a tűz belőlünk a közhelyeket. Tegye szavainkat pontossá és forróvá. Irányítson a mélység fölé. (...) Értesse meg velünk, hogy az igazi tudás a szeretet erősödő vonzásában áll. Így a szó „egy lépés” lesz a szeretet felé, és az öröm forrása. A prózai mű a szavak hosszú gyaloglása. A költészet a könnyű futás, a repülés szüneteivel. S amikor a repülés megszakítatlan lesz, a misztikus hallgatásba belevész a szó is, az öröm is. Ez a hallgatás már nem hagy nyomokat. Itt a Csöndből Szeretet lesz” (A szó válságáról, a szó öröméről)
Út
Csupa tűz-jég-seb
az üdvösség útja,
és nem is út, taposatlan
szik, botladozás, elesettek
talpa világít a sötétben,
van, aki fölkel, s aki nem,
káposztányi göröngyök,
szürke sziklafejek közt.
Mégis, nem tudom, hogyan:
az egyetemes haldoklásban
virágözön hullámzik rajtunk
át, mint a zene, és minden
csönd, akárhányféle is,
még neszeit is kiveti
magából. S a puszta
létezés akarja hallani
milliárd megölt
magzat karének-hangjait.

December
5. 	55 éve született Tóth Krisztina (1967–) költő, író, műfordító, üvegművész. A Képző- és Iparművészeti Szakközépiskolába 1986-ban érettségizett szobrász szakon, majd az ELTE Bölcsészkarán folytatta tanulmányait magyar–történelem szakon. Tanulmányait megszakítva Párizsba ment, ahol alkalmi munkákból élt, majd Tempus-ösztöndíjat kapott. 1992-ben hazatért, és egyetemi tanulmányait magyar szakon fejezte be. Szakdolgozatát Nemes Nagy Ágnes költészetéből írta.1998 óta szabadúszó író. Verseket, novellákat, tárcákat, regényeket ír, lírai és epikai munkái mellett több gyermekkönyve és egy drámája megjelent. Műfordítóként Dominique Fernandez, Alain Bosquet, Lionel Ray és Benno Barnard verseit ültette át franciáról magyarra. Kreatív írást tanított. Pályaképe a magyar irodalom tradíciójába egyszerre szervesen illeszkedő, ugyanakkor azt megújító látás- és beszédmódok ívét rajzolja ki. A Nyugat verselési formái, a huszadik századi és kortárs költészetre való utalások, a tárcák pillanatfelvételei vagy a novellák és regények megszólalásai együtt haladnak a nyelv és a kommunikáció problémáira alapozott irodalomfelfogással. Irodalmi indulását a modern francia költészet, azon belül főleg Apollinaire, a magyar szerzők közül pedig Kormos István, Csorba Győző, Petri György, Vas István, Orbán Ottó határozták meg. Huszonegy éves korában jelent meg első kötete, az Őszi kabátlobogás, amely 1989-ben a Radnóti Irodalmi Társaság első kötetes szerzőknek járó díját is megkapta. Horváth Kornélia későmodern költőként értékeli Tóth Krisztinát, „akinek versei ‒ nem elsősorban a versforma, hanem a versformai variabilitás, virtuozitás, egyben a következetes metrikai szigorúság, másfelől a versben »mondottak« mélyen ontológiai-egzisztenciális hangoltsága okán ‒ nagyon erősen kötődnek Pilinszky, Nemes Nagy Ágnes és Weöres költészetén túl akár Petri Györgyéhez is.” Első prózai kötete a 2004-ben megjelent Fény, viszony, amely Csortos Szabó Sándor 14 fotójához kapcsolt írásokat tartalmaz, mely egyszerre mutatja a későbbi novellák, karcolatok, illetve a regények lehetőségét. A 2006-os Vonalkód tizenöt története egy kivételével egyes szám első személyben íródott. A mai magyar környezetben játszódó, különböző életkorú női nézőpontot elbeszélők különböző hangokon szólalnak meg, de általánosan jellemzi őket, hogy a felnőtt narrátor a saját jelenével tükröztet egy gyerekkori történetet. A 2009-es Hazaviszlek, jó? tárcanovelláinak és publicisztikai műveinek első gyűjteménye. A rendszerré építés igényét mutatja, hogy az első kötet huszonötödik évfordulójára kiadott Pillanatragasztó a rendszerváltás utáni Magyarország huszonöt pillanatfelvétele, a Párducpompa című tárcakötet pedig ötven történet a szerző ötvenedik születésnapjára. A 2011-ben megjelent Pixel az elmúlt hetven év Európájának története, amelynek önálló, de egymással kapcsolatban álló részei, számos helyszíne és szereplője ellentétben áll az ismétlődő emberi sorsokkal. A „szövegtest” alcím és a testrészek neveit viselő fejezetek az egységet sugallják, ám a szöveg lazább szerkezetű novellafüzérként is olvasható. A 2013-ban megjelent Akvárium című regényben a szereplők alakjaira és történeteire került a hangsúly: képes-e az ember alakítani a sorsát, értelmezni vagy korrigálni családjának és személyes múltjának reakcióit. A regény levegőtlen, sűrű, víz alatti világa az 1940-es évektől az 1970-es évekig tartó időt mutatja meg. Szereplői úgy élik meg a deportálást, a háború utáni szegénységet, a negyvenes-ötvenes évek borzalmait, majd a hatvanas évek szürkeségét, hogy életük különböző típusú rabságát az élet természetes keretének veszik. A 2019-es Fehér farkas című elbeszéléskötet alakjai hétköznapi, kiszolgáltatott emberek, akik nem ismerik fel életük összefüggéseit. Több életszakaszon keresztül szenvednek attól, hogy nem képesek múltbeli traumáikkal szembenézni, sőt egész életük az elleplezés hamisságára épül. Fia, Marcell születése után kezdett gyermekverseket írni. A 2003-ban kiadott A londoni mackók című kötetével gyermekkönyv kategóriában elnyerte Az év könyve díjat. Az Anyát megoperálták (2015) egy mellrákos anya története; e téma a magyar gyerekirodalom számára addig tabunak számított. A lány, aki nem beszélt című meséje saját lánya, Lili örökbefogadás-történetén alapszik. Megzenésített gyermekversei 2017-ben Dalok reggeltől estig címmel jelentek meg Gryllus Vilmos előadásában; s a gyerekközönség számára írt Évek vándorát nagy sikerrel játszotta a Pécsi Nemzeti Színház. 2004-ben a szerző verseit Pelsőczy Réka adaptálta színpadra Bikinivonal címen a budapesti Katona József színház Sufnijában. A Pokémon Go! című darabot a Rózsavölgyi Szalon felolvasószínháza adta elő 2018-ban. Műveit tizennyolc nyelvre fordították le. Legutóbbi kötetei: Bálnadal (2021), illetve A majom szeme (2022)
https://revizoronline.com/hu/cikk/9367/toth-krisztina-balnadal
Idő, idő, idő
                                           Scherter Juditnak
Gyerekkoromban egyik rokonunknál,
a megözvegyült, flanelinges erdész
szűk lakásában, az ormótlan bútorok közt
magasodott egy kinyitható ajtajú állóóra.
Tele volt belső rekeszekkel,
amitől titokzatosnak, céltalannak
tűnt, akárcsak osztálytársamék udvarán
az üres galambdúc.
Állóóra, mondták a felnőttek komoly arccal,
és mivel évek óta nem járt, azt hittem, méltóságát
a mozdulatlan mutatók adják. Szüleimnek
karórájuk volt, idejük soha.
Vágyni kezdtem távoli időmbe, odaátra,
ahol majd lesz saját
állóórám, amelynek mutatóihoz
nem nyúlhat senki.
Ne húzd az időt - figyelmeztettek mindig induláskor.
Unatkoztam. Egy vadászalbumot nézegettem a földön,
nyulak és őzek tágra nyílt szemét.
Húzni az időt nem olyan egyszerű.
Évek telnek, míg megtanulod, hogy kell
becserkészni és mögéje kerülni.
Húzom az időt, át az életem
árnyas rengetegén: a lába összekötve,
húzom magam után, elejtve vonszolom,
mint egy szánkót, a holt időt.
Kérdezik: mi az a zsinór ott a képen?
Mi van a kötél végén, ami túllóg
a láthatón? Semmi, válaszolom,
és néha megkérdik, ki az, aki húzza.
Az én vagyok, felelem ilyenkor,
én vagyok öregen.
Ki ne fuss az időből - mondogatták,
nem lesz nyelvvizsgád, házad, gyereked,
lekésed az utolsó buszt, a legnagyobb szerelmet,
nem lehetsz balett-táncos, nem lehetsz fiatal anya,
öreg anya se lehetsz, nem szaladhatsz
mezítláb ennyi ember közt át az életeden,
nézz a lábadra, már megint az a
gyerekkori szandál van rajtad, lóg a csatja,
szaladj gyorsan a többiek után!
Futottam, mint a nyulak, mint az őzek,
tágra nyílt szemmel, lüktető
bordákkal, émelyegve, álmodott és
váltott cipőkben, folyton lemaradva,
botladozva a kép sarka felé,
aztán felnéztem, már sötét volt
és az időből egyszer csak kiértem.

2023
Január
    1. 200 éve született Petőfi Sándor (1823–1849) költő, a magyar irodalom egyik legismertebb és legjelentősebb alakja. Ismert költővé az 1844-ben megjelent Versek című kötete, majd a János vitéz című elbeszélő költeménye tette. A népi hangvételre Petőfi meglepően gyorsan talált rá, s hamar felismerte, hogy nem elegendő a népköltészet formai kellékeinek utánzása, jóllehet az alapvető konvenciókat nem sértheti meg. Korai pályaszakaszának (1842–44) legfontosabb költői újításait népdalaiban és népies zsánerképeiben ismerhetjük fel. A Petőfi-monográfus Horváth János a korai pályaszakaszt „a lírai szerepjátszás korá”-nak nevezte, hiszen a személyesség közvetettebb módon érvényesül ezekben a műfajokban. Petőfi népdalaihoz képest a korábbi műköltői próbálkozások (Kölcsey Ferenc, Kisfaludy Károly, Vörösmarty Mihály vagy Czuczor Gergely népdalszerű versei) csak kísérletek, előzmények. Az irodalmi köztudattal elsősorban az ő népdalai fogadtatták el a műfajt, versei közül nem egyet a kortársak eredeti népdalnak hittek. Petőfi alkotásaiban nemcsak imitáló tehetségét csodálhatjuk meg, hanem kompozíciós találékonyságát is. Bár később is írt népdalokat, népdalköltészetének kiteljesedése és virágzása első pályaszakaszára esik. „Hiába, a népköltészet az igazi költészet. Legyünk rajta, hogy ezt tegyük uralkodóvá! Ha a nép uralkodni fog a költészetben, közel áll ahhoz, hogy a politikában is uralkodjék, s ez a század föladata, ezt kivívni célja minden nemes kebelnek, ki megsokallta már látni, mint martírkodnak milliók, hogy egypár ezren henyélhessenek és élvezzenek. Égbe a népet, pokolba az arisztokráciát!” (Petőfi levele Arany Jánoshoz, Pest, febr. 4. 1847.) A következő korszakában (1845–46) új témákat és formákat keres. A Felhők ciklus a korábbiaknál filozofikusabb, borúlátóbb költeményekből álló versei a romantikus individualizmus képviselői Petőfi költészetében. A harmadik korszak az első két periódus összegzése (1846-49), Petőfi érett költészeteként tartjuk számon. „Énekeltem és írtam azt, mire lelkem istene ösztönzött, lelkem istene pedig a szabadság. Az utókor mondhatja rólam, hogy rossz poéta voltam, de azt is fogja mondani, hogy szigorú erkölcsű ember valék, ami egy szóval annyi, mint republicanus, mert a respublicának nem az a fő jelszava, hogy »le a  királlyal«, hanem a  »tiszta erkölcs!« Nem a  széttört korona, hanem a megvesztegethetetlen jellem, szilárd becsületesség a respublica alapja... e nélkül ostromolhatjátok a trónt, mint a titánok az eget, s le fognak benneteket mennykövezni, ezzel pedig leparittyázzátok a monarchiát, mint Dávid Góliátot!” (Petőfi Sándor: Lapok 1848-as naplójából, Pest, ápril 19. 1848.)
https://zanza.tv/irodalom/romantika/szerelem-es-csalad-petofi-sandor-kolteszeteben
https://zanza.tv/irodalom/romantika/petofi-sandor-tajleiro-koltemenyei 
https://zanza.tv/irodalom/romantika/petofi-sandor-forradalmisaga-es-az-apostol-uj-programja
Kortársak Petőfiről:
„Sándor bátyám csendes, szelid, magányt kereső gyermek volt; számtalanszor megpirongatták szüleim, ha rokonaink hozzánk jöttek, mert társaságukat mindig kikerülte, bezárta magát a szobába s könyvei közt lelte mulatságát.” (Petőfi István)
 ...„a nők iránt heves, lobbanékony természetű volt, de udvarló nem tudott lenni; ehhez termete sem tette alkalmassá; érdekes, de nem volt szép ember, középmagasságú, szikár alakja feltűnően széles vállakkal társult, arca sovány és halvány volt, színe sárgásbarna, szemei aprók, feketék, villogók, szemöldökei szatírvonalba menők, orra római szabású, de kissé hegyes, tövén a homlokánál benyomott, mely fölött a szemöldökök közt két mély ránc feküdt, homloka nyílt, de nem magas, mely fölé fölfelé szoktatott sűrű, majdnem bozontos színfekete hajzat borult, amit beszéd vagy szavalás közben jobb kezével hátra simogatott; alsó ajka a szokottnál vastagabb, szája kicsiny és szép, de ha nevetett, ez nem állott neki jól, mert egy előre álló felső szemfog miatt egész arca gunyoros, majdnem démoni kifejezést öltött; felső ajkát ritkás vékony bajusz csak kevéssé fedte; állát hasonló szakáll körítette, melyet oldalt leborotválva viselt. Fő jellemvonása volt az őszinteség, de feltűnési vágya is nagy volt, nemcsak a költészetével kívánt hatni, hanem külsejével is. Az akkori frakkos, cilinderes világban, ő külön divatot követett: kucsmát, Csokonaira emlékeztető bekecset (később atillát), zsinóros gombos szűk nadrágot, rojtos topánt, pörge darutollas kalapot viselt; aztán kezében csákánnyal rendesen a kocsijárón ment, hogy senki se gátolja sebes menésében; az akkori szokás szerint a nyaka köré csavart hosszú nyakkendőt viselt (de 1845-től nyakkendő nélkül, kihajtott inggallérral járt).” (Szinnyei József irodalomtörténész)
Petőfiről a XX. században:
„Úgy harminchárom év körül helyezkedik el a művészsors perdöntő cezúrája. Más, ami addig történt, más, ami ezután történik vagy történhet. Körülbelül harmincháromig tart a fiúsors, a fiúi lehetőség – utána már az „atya ideje” következik.
Az igazi fiúk valamiképp nem is lépik túl a számukra rendelt időt. Mozart meghal, Petőfi elvérzik a csatatéren, Hölderlin megőrül, József Attila eldobja életét, Puskin párbajpisztoly elé áll. S ez nem véletlen: ha eltérő „fekvésben” is, sorsuk, művük, szellemük az örök fiú sorsának vállalása, megtestesítése volt. Jellemző: a meredek fölfutás, a lázadással és vakmeréssel rokon áldozat, mely – bízom benne, hogy senki se ért félre – a maga szintjén rokona a jézusi vagy legalábbis a prométheuszi sorsnak. Akinek az emberlét e fiúi aspektusa jut osztályrészül, annak tragikus sűrítettségben kell a teljességet fölmutatnia, különben lemarad tragédiájáról és üdvösségéről, lázadásáról és áldozatáról: ami számára egy és ugyanaz.” (Pilinszky János: Egy lírikus naplójából – részlet)
Petőfit evokáló versek: Orbán Ottó: A XX. század költői; Petőfi; A nép, az istenadta nép; Petri György: Sándorhoz; Parti Nagy Lajos: Szódalovaglás – részletek (Itt van az ősz, itt van ujjé) Lackfi János: Megy Béla bá Trabanton; Kölcsönkenyér; Nagyobb a füstje ; Vörös István: A földúton; Gépet géppel; A füstbe ment nyelv; Simon Márton: P.S. I love You
Simon Márton: PS: I love you
Föltámadhatna a tenger. De miért, valakik megölték?
Vagy magától halt meg? Vagy komolyan, mi történt?
Ha tériszonyos létedre is, már csak 5 kilométer magasról nézve
nem ijesztő, egy ország – a hazád – az nem jó. Az baj. Szóval igen, föltámadhatna végre.
Látjátok ezt a táncot? Walzerbe oltott kánkán.
Egy medve járja, nyúlcipő van a lábán,
orrában meg karika. Őt úgy hívják józan ész,
és nem éri fel, ha egy konzervatív popzenész
szabadítaná fel, vagy ha valaki a családot újradefiniálja.
Nem ilyennek képzelte a rendet. Pedig hát hiába.
Nem úgy képzeli, hogy tust húznak minden rossz poénra,
ahelyett, hogy végre mindre vizes lepedőt.
Mert nem hiszi, hogy hűtlen, aki megvonja a vállát és hátat fordít
ha egy millenium flakonokból pofán fújják a szép új világ kapui előtt.
Vagy csak falteniszezzen, amíg falhoz nem állítják
a szabadságához örökre ragaszkodó tudat?
Hát, máma már nem hasad tovább. Sokat.
Akasszátok föl a kabátokat.
Mert árbóc és vitorla is – bár már elfelejtette – a népé.
És ha a bánat egy nagy óceán,
és rajta egy országnyi olajfolt, a közepén ott ég a néma BP.
De ha elfelejtettük, mert ha hazudnak rendületlenül,
kezdd újra te. Légy a fair play és az örök start,
múzeum lépcső és vörösmart
és lyukas zászló is, ne érdekeljen, aki mást hisz,
ne Norbi update ostya legyél, hanem trikolor smarties
És próbáld okosan mondani, ahogy mi próbáljuk -
mert új világok vannak, és a szavak rég nem jók rájuk.
Mert engem is föl-föl dob végül is a pro patria,
pedig nem vagyok valami borotvált, lófejű fehér ló fia.
De az idő két végén ég, mint a mezítlábas barna szofi, ja
– – – és aki túl mélyre dugja a homokba a fejét
az előbb utóbb a poklokra lát.
Én viszont csak egy vagyok, aki mindenki helyett szégyelli magát,
amiatt az emberiségellenes és öngyilkos ostobaság miatt
ami x éve zajlik, vagy ipszilon éve zajlik… amit, mióta élek látok a tévében,
egy csapat senki a nagy NAÉS? korszak 22. évében.
Az égre írj, ha minden összetört,
ezt egy elég nagy költő írta, pár évvel azelőtt, hogy lelőtték.
én most itt élek, lassan 70 év eltelt, és nem értem, mi történt.
Habár fecseg a felszín, hallgat a mély, mert körülnéz, és nem tudja, mit mondhatna.
Én is belebújok inkább valami sötétbe, és elegánsba, mondjuk egy Bodor Ádám mondatba,
aztán leülök a Dunához, és figyelem utolsó megmaradt közös értékünket, a csöndet – – –
20.	200 éve született Madách Imre (1823–1864) költő, drámaíró. Alsósztregován született, a mai Szlovákia területén. 1837-ben került a pesti egyetemre, ahol először bölcsészetet, majd jogot hallgatott. Madách a családi hagyományt folytatta: nagyapja ügyvédként a Martinovics-per vádlottjait védte. Ügyvédi vizsgáját követően 1843-ban Nógrád megye másodjegyzője lett. A közéletben a szabadelvű ellenzék szónokaként vált ismertté. A szabadságharc alatt Madách megyei főbiztosként segítette a hadsereg élelmezését. 1852–1853-ban a nógrádi nemzetőrség fegyvereinek rejtegetése és Kossuth titkárának bújtatása miatt bebörtönözték, majd rendőri felügyelet alatt élt Pesten. 1861-ben újra közéleti szerepet vállalt: Nógrád megye országgyűlési követe lett. Az irodalmi ismertséget hozó Az ember tragédiája 1862-es megjelenése után Madáchot beválasztották a Kisfaludy Társaságba, s 1863-ban, nem sokkal halála előtt, a Magyar Tudományos Akadémia levelező tagja lett. A hat idegen nyelven tudó Madách rendkívüli műveltségéről sztregovai könyvtára is tanúskodik, a klasszikus művek mellett kora legnagyobb költőinek és filozófusainak munkáit is összegyűjtötte. Filozófiai jártasságát Az ember tragédiája című főműve is tükrözi. Az ember tragédiája kéziratát 1861 elején küldte el Madách Arany Jánosnak. Arany először félrerakta a művet mint gyenge Faust-utánzatot, de miután végigolvasta, Madáchnak írt szeptemberi levelében már pozitívan nyilatkozott a Tragédiáról. „Tisztelt Hazafi! – írta – (…) Az Ember tragédiája úgy koncepcióban, mint kompozícióban igen jeles mű. Csak itt-ott a verselésben – meg a nyelvben találok némi nehézkességet, különösen a lírai részek nem eléggé zengők. De így is, amint van, egy kevés külsimítással irodalmunk legjelesb termékei közt foglalhat az helyet. Nem tudom, mi szándéka van Kegyednek a kiadásra nézve: én óhajtanám ezt a Kisfaludy Társaság útján eszközölni, ami, remélem, sikerülne is. Ha óhajtásom a Kegyed akaratjával találkoznék, akkor sorról sorra kijelölném a helyeket, hol – semmi esetre sem lényeges – változtatást gondolnék célszerűnek; vagy belenyugvása esetén magam tennék rajta egy-két tollvonást, aztán bemutatnám a Társaságnak. Ezt bizton merném tenni visszautasítás félelme nélkül. Pest, szept. 12, 1861 rokonérzelmű pályatársa: Arany János”. Madách költeményeinek jelentékeny része Kölcsey Ferenc, Vörösmarty Mihály, Bajza József, Eötvös József, Garay János, Tompa Mihály és Petőfi Sándor hatása alatt készült. Kedvelt költőinek utánzása alól elbeszélő költeményeiben sem tudott megszabadulni. Ifjúkori színművei több kidolgozásban maradtak fenn. Szokása volt, hogy kéziratait az első kidolgozás után félretette, de huzamosabb idő elteteltével ismét elővette, egész jeleneteket törült belőlük, párbeszédeit átdolgozta, a szebb részeket beleszőtte újabb drámáiba. Történelmi drámáit fő művének előtanulmányaiként is fölfoghatjuk. A Bach-korszak végéről való szatirikus vígjátéka: A civilizátor. Ebben az önkényuralom hivatalnok-világát gúnyolta ki epés tréfálkozással. Utolsó nagyobb munkája a Mózes című jambusos tragédia. (1860–61) A prófétában a népéért rajongó nemzeti hőst mutatta be: a zsidó vezér megszabadítja honfitársait a rabságból s elvezeti őket egy boldogabb haza határai felé. Valamennyi drámája között ebben van a legtöbb költőiség.
Grüll Tibor – Madách Imre: Az ember tragédiája https://www.youtube.com/watch?v=j15D7UAjX7I 
22.	A magyar kultúra napja. Kölcsey Ferenc 1823-ban ezen a napon fejezte be a Himnusz megírását. 1989 óta ünnepeljük e napot.
Kölcsey Ferenc: Töredék (részlet)
Büszke magyar vagyok én, keleten nőtt törzsöke fámnak,
Nyúgoti ég forró kebelem nem tette hideggé;
Szép s nagy az, ami hevít; szerelemmel tölti be lelkem
Honni szokás és föld, örököm kard s ősi dicsőség.
27.	80 éve született Várady Szabolcs (1943–) költő, műfordító, szerkesztő. A Szépirodalmi Könyvkiadónál volt korrektor 1961–65-ben. 1969-ben magyar nyelv- és irodalom szakos tanári diplomát szerzett az ELTE bölcsészkarán, majd az Európa Könyvkiadónál dolgozott mint felelős szerkesztő. Emellett 1989 óta a Holmi versrovatát szerkesztette. Verseskötetei mellett írt tanulmányt, kritikát és számos színpadi produkcióhoz dalbetéteket, valamint operalibrettót (Vajda János: Leonce és Léna, 1999). 2003-ban A rejtett kijárat címmel egybegyűjtötte „komoly” verseit, legjobb versfordításait, prózai írásait (kritikák, tanulmányok, verselemzések, emlékezések stb.) és humoros, alkalmi, „light” verseit. (Ő szerkesztette és részben írta az első magyar limerick-antológiát.) „E költészet mozgatóerejét mindig is az analitikus látásmód finomsága és élessége biztosította: Várady kicsiny dolgokat tesz mindig versének kiindulópontjául, kegyetlenül körbejárja őket, elemeire szedi szét mindazt, amit első pillanatra egyben láttatott – s aztán, majdhogynem klasszicista versszerkesztési stratégiával vagy trükkel, úgy tágítja ki kicsinynek koncipiált versének horizontját, hogy aki akarja, akár még tanulságot is találhat bennük. Várady az elsők között volt, akik programszerűen is le akarták bontani a költő társadalmi szerepvállalásának hagyományos magasztosságát s ’természetes’ emberfelettiségét, s a költészetet, különleges jellegének megőrzése mellett is, a személyes életproblémák kiélésének és kimondásának ’mindennapi’ terepeként fogalmazták meg.” (Margócsy István)
Egy szekrény előtt
A szekrényből kidőltek a ruhák,
ő bevallotta, hogy már nem szeret.
Mihez kezdjek az életemmel?
Jön a nyár, és?
Leborultam a földre,
rám hullt egy lepedő,
így jó lesz, így jól van.

Február
15.	80 éve született Oravecz Imre (1943–) költő, műfordító. Első versei az Alföldben jelentek meg. Első kötetét a Szépirodalmi Kiadó szerkesztői visszautasították, de verseit beválogatták a Költők egymás közt című antológiába, amelyben a fiatal költőt Weöres Sándor mutatta be. Első önállló kötete, a Héj 1972-ben jelent meg. Nem sokkal később először Párizsba, később Londonba ment, majd 1973-ban három hónapon át az Egyesült Államokban, Iowa Cityben volt az International Writing Program irodalmi ösztöndíjasa. Még ebben az évben hazatért Magyarországra. 1976-ban Chicagóban beiratkozott az Illinois-i Egyetemre, nyelvészetet és kulturális antropológiát tanult. Nemsokára újra hazatért. 1979-ben megjelent Egy földterület növénytakarójának változása című második kötete és Máshogy mindenki más című gyermekvers-kötete. 1982 és 1984 között az Élet és Irodalom munkatársa volt, A hopik könyve című harmadik verseskötete 1983-ban jelent meg, melyben Oravecz egy képzeletbeli, önmagát kiválasztottnak gondoló, kis létszámú indián törzs világát mutatja be, mítoszteremtő gesztussal. Ez a külön kis univerzum a civilizációból elveszett harmóniát jelenti a lírai én számára, aki azonban végig távolságot tart az idilli világtól. Az 1972. szeptember (1988) című kötet versei egy valós szerelmi csalódás lírai lenyomatai. Ennek megfelelően hangjuk kifejezetten személyes, fájdalmasan, siváran egyszerű, nélkülöz bármiféle absztrahálást és mítoszteremtést. Nincs mítosz és nincs remény a harmóniára, egyedül az „elmondhatóság bizonyossága” jelenthet némi vigaszt. A költői pálya csúcsát jelenti a Halászóember. Szajla – töredékek egy faluregényhez (2006) című kötete. Szajla egy kis falu Heves megyében, a költő gyerekkorának helyszíne, ahová mind szimbolikusan, mind a valóságban visszatér, idős korára ugyanis újra ideköltözik. A költői nyelv különös szintézisével találkozhatunk itt, a tárgyilagos, pontos, emlékező-leíró beszédmódot tájnyelvi elemek, könyörgések, vallomások, hangos töprengések törik át. Az összetettséggel együtt ebben a kötetben jelenik meg az a végsőkig leegyszerűsített, redukált költői nyelv és múltrekonstrukció, mely a Távozó fa (2015) című kötetben is meghatározó. Az „irodalmi köztudatba” a szerzőt versei emelték, (és az életművet összességében is a líra határozza meg hangsúlyosabban), de néhány prózai műve is megjelent. Ezek közül a Kaliforniai fürj (2012) című regény a legkiemelkedőbb, mely a XIX–XX. század fordulóján Amerikába kivándorló, magyar parasztemberek sorsát, küzdelmeit dolgozza fel.
https://magyartanarok.files.wordpress.com/2021/02/oravecz-imretavozo-fatananyagkorrigalt.docx
Gőg
Számítógépeink, szervátültetéseink, internetünk ellenére
milyen időszerűtlennek, elmaradottnak, avíttnak gondolnak majd bennünket,
kik ötven, száz év múlva élnek,
és mi is így tekintünk nagyapáink, dédapáink nemzedékére,
kik feltalálták az autót, a penicillint és az atomreaktort,
ugyanolyan lekicsinylően, felsőbbrendűen,
pedig az ember már évezredek óta készen van,
ma olyan, mint volt tegnap,
holnap olyan lesz, mint volt tegnapelőtt,
csak az eszközei, a szerszámai változnak,
milyen igazságtalan, buta és méltatlan ez a magatartás.
28.	A Kalevala napja – a finn nép ünnepe. Elias Lönnrot néprajztudós 1835-ben e napon tette közzé az első Kalevala-kötethez írt előszavát. Az eposz jelentős hatással volt a finn kultúrára és a világirodalomra egyaránt. Teljes magyar fordítását 1909-ben Vikár Béla készítette el.

Március
15.	A magyar sajtó napja, mivel 1848-ban ezen a napon nyomtatták a magyar sajtó első szabad termékeit, a Tizenkét pontot és a Nemzeti dalt.
21.	A költészet világnapja. Az ünnepnapot az UNESCO támogatásával hozták létre azzal a céllal, hogy a költészet eszközeivel támogassák a nyelvi különbségeket, esélyt adva a kis nyelvek fejlődésének.
24.	85 éve született Ágh (Nagy) István (1938–) költő, író, műfordító. Nagy László öccse. Első verseskönyve 1965-ben jelent meg. Azóta további tizenegy verseskötete, köztük az összegyűjtött versek (Boldog vérem, 1979) és a válogatott és új versek kötete (Mivé lettél, 1998) mellett tíz szépprózát, esszét és öt gyermekirodalmi műveket tartalmazó munkája látott napvilágot. Versfordításai jelentek meg a Mile Nedelkoszki versei (Nagy Lászlóval, 1982), a Miodrag Pavlović: Fényes és sötét ünnepek (többekkel, 1988) című kötetekben, továbbá számos antológiában bolgár, cseh, észt, finn, macedón, szerb, szlovén nyelvekből.
Szeptember elseje
Akikkel tegnap még a tóban együtt -
gordonkacsípők, bronztálszép hasak,
napramosoly dinnye s szőlőfürthegyű emlők,
édes cicik eltűntek, mint a vándormadarak,
a villanydróton indulóban fecskék
sorjáznak, napszítta szárítócsipeszek
alól ellobbannak a könnyű kelmék,
voltam, s egyszerre én sem itt leszek.
Csak egy utolsót, még a legutolsót!
fönt sötét szárnyak, lent a fényes autók
fény-árnyjátéka tűnik át s tovább,
táguló résben sző a keresztespók,
s szememben melankóliát ez a takarodás,
és megrémít hogy magamra maradtam,
mint szál karó a hűlő hullámokban,
végemre járhat lesre a sirály.
Hét fehér víziszellem közelít,
méltóságos és elijeszthetetlen,
akárha ülne, mégis ideért,
mintha nem volnék, vonulnak mellettem,
hét fehér hattyú, hét ledér személy
alábillenve kancsóhosszú nyakkal
az őszülő távolból töltekeznek,
hé! columbusi gályák! merre mentek?
27.	Színházi világnap. A Nemzetközi Színházi Intézet ajánlatára 1978-tól a világ valamennyi országában köszöntik e napot: egy kiemelkedő művész fogalmazza meg világnapi üzenetét, amelyet fölolvasnak a világ színházaiban. A színházi világnap célja, hogy felhívja a figyelmet a színházművészet – és tágabb értelemben a kultúra – fontosságára, tisztelegjen a színészek, a színházi dolgozók előtt, kérje a közönség szeretetét és támogatását.

Április
2.	A gyermekkönyvek nemzetközi napját 1967 óta tartják világszerte Hans Christian Andersen dán meseíró születésnapján. A Gyermekkönyvek Nemzetközi Tanácsa (IBBY) által szervezett ünnep célja, hogy a gyermekekkel megszerettessék az olvasást, a könyveket. Minden évben más-más ország vállalja az eseménysorozat szponzorálását, nevezetesen az adott ország megfogalmazza a nap jelmondatát, felkér egy neves írót, hogy ez alkalomból küldjön üzenetet a világ gyermekeinek, s egy képzőművészt, hogy tervezzen plakátot. 
11.	A költészet napját József Attila születésnapjára emlékezve 1964 óta ünnepeljük ezen a napon. Irodalmi estekkel, könyvbemutatókkal, költőtalálkozókkal, képzőművészeti kiállításokkal tisztelgünk a magyar líra előtt.
József Attila: József Attila
József Attila, hidd el, hogy nagyon szeretlek, ezt még anyámtól örököltem, áldott jó asszony volt, látod, a világra hozott
Az életet hiába hasonlítjuk cipőhöz vagy vegytisztító intézethez, mégiscsak másért örülünk neki
Naponta háromszor megváltják a világot, de nem tudnak gyufát se gyujtani, ha igy megy tovább, nem törődöm vélük
Jó volna jegyet szerezni és elutazni Önmagunkhoz, hogy bennetek lakik, az bizonyos
Minden reggel hideg vizben fürdetem gondolataimat, igy lesznek frissek és épek
A gyémántból jó, meleg dalok nőnek, ha elültetjük a szívünk alá
Akadnak olyanok, akik lovon, autón és repülőgépen is gyalog vannak, én a pacsirták hajnali énekében heverészek, mégis túljutottam a szakadékon
Igazi lelkünket, akárcsak az ünneplő ruhákat gondosan őrizzük meg, hogy tiszta legyen majd az ünnepekre.
23. 	A könyv napja; szerzői jogok napja. 1995-ben az UNESCO ezt a napot katalán javaslatra nyilvánította ünnepnek, annak emlékére, hogy április 23-án halt meg William Shakespeare és Miguel de Cervantes. A nap célja, hogy felfedezzük az olvasás szépségét, és ösztönözzük egymást a könyvek forgatására.

Június
25.	A Karinthy-gyűrű átadása, amelyre 1975 óta minden évben Karinthy Frigyes születésének évfordulóján kerül sor. A Magyar Rádió elnöke adományozza a Rádiókabaré kiemelkedő teljesítményt nyújtó szerzőinek, előadóinak.

2022
Szeptember
3. 	750 éve koronázták meg IV. Kun Lászlót (ur. 1272–1290), aki tízévesen lett a Magyar Királyság uralkodója. Ő volt az utolsó olyan magyar király, aki biztosan az Árpád-házból származott. Az ő idejére esik a második morvamezei csata, amelyben Habsburg Rudolffal szövetségben vereséget mértek II. Ottokár cseh királyra. Uralkodása alatt előbb főúri ligák, majd a kunok befolyása alá került, miközben sikertelenül próbálta felszámolni az országban az anarchikus állapotot.  A király 28 évesen merénylet áldozata lett, kun bizalmasai végeztek vele feltehetőleg főúri megbízásból. A tragikus sorsú király életét dolgozza fel Szörényi Levente és Bródy János A kiátkozott című rockoperája.
https://mult-kor.hu/20140711_kun_laszlo_a_tragikus_sorsu_magyar_kiraly 
11.	325 éve, 1697-ben zajlott a zentai csata, melyben Savoyai Jenő herceg vezetésével a keresztény hadak jelentős győzelmet arattak a török erők felett. A zentai győzelem jelentős változást eredményezett az Oszmán és a Habsburg Birodalom háborújában: béketárgyalások indultak a két fél között, amely végül az 1699-ben megkötött karlócai békéhez vezetett. 
Savoyai Jenő és a zentai csata: A török kor vége Magyarországon - Ujkor.hu
https://www.youtube.com/watch?v=TZ8eod0gLZ0
23.	150 éve született Richter Gedeon (1872–1944) gyógyszerész, a modern hazai gyógyszeripar megteremtője. 1895-ben szerzett kitűnő minősítésű gyógyszerész oklevelet a Budapesti Tudományegyetemen. Majd négy éven keresztül tanulmányozta a nyugat-európai gyógyszergyártás módszereit angol, német, francia és olasz gyógyszertárakban. Behatóan foglalkozott az organoterápiával, azaz az állati eredetű szervekből készülő gyógyszerekkel történő kezelésekkel. 1901-ben vásárolta meg Budapesten a Sas Patikát (Üllői út és Márton utca sarka), ahol egy laboratóriumot is kialakított. Hazánkban elsőként kezdte meg organoterápiás készítmények előállítását. Ezek olyan sikeresek voltak, hogy Richter Gedeon 1907-ben már saját gyógyszergyárat alapíthatott Kőbányán. A második világháború elejére a Richter-gyár már öt világrészre kiterjedő képviseleti hálózattal és 10 leányvállalattal rendelkezett. A töretlen sikernek a zsidótörvények életbe lépése vetett véget, mely a gyár számos dolgozóját és Richter Gedeont is érintette. 1944 őszén még Svájcba távozhatott volna, de nem akarta elhagyni vállalatát. Amikor feleségével együtt a gettóba zárták, egy ideig a svéd követség egyik védett házában élhettek, azonban december 30-án egy nyilas különítmény ezt a házat is kiürítette, és Richter Gedeont a Dunába lőtték. A második világháború után a gyárat államosították, nevét Kőbányai Gyógyszerárugyárra változtatták. Az állami vállalat termelésének több mint 75 %-át exportálták és folytatódtak a fejlesztések is. A rendszerváltás után a cég sikerrel őrizte meg bel- és külföldi piaci pozícióját. 2014 óta Debrecenben Biotechnológiai üzeme is van. A kőbányai gyárban múzeum őrzi az alapító Richter Gedeon emlékét. 
https://www.youtube.com/watch?v=9g9HES-JAvI
https://www.youtube.com/watch?v=GDY5c4yPUyA
29. 	150 éve hunyt el Déryné Széppataki Róza (1793–1872) az első magyar operaénekesnő, korának egyik legnépszerűbb színésznője. Időskorában írt visszaemlékezése a reformkori Magyarországról és a vándorszínészetről szóló, humoros hangvételű korrajz. A díva, születési nevén Schenbach Rozália egy német származású gyógyszerész lánya volt. 17 évesen nyert felvételt a pesti színtársulathoz, bár nem találták túl szépnek, selypített, de énekhangja kristálytiszta és ritka nagy hangterjedelmű volt. A társulatnál tanulta meg a színjátszás és az éneklés alapjait, beszédhibáját is kijavították, nevét pedig tükörfordítással Széppatakira magyarosította. 1813-ban hozzáment színésztársához, Déry Istvánhoz, ekkor vette fel a Déryné nevet. Házasságuk gyorsan megromlott, a színésznő két év után kilépett a bántalmazó kapcsolatból, férjétől sosem vált el, de külön éltek. Miután felbomlott a pesti társulat, Déryné is vidéken próbált szerencsét, így egyre több városban ismerték meg nevét. Egyre ismertebb és ünnepeltebb színésznő lett, akivel egyre gyakrabban előfordult, hogy az előadás alatt a közönség kérésére prózai szerepét megszakítva énekelt egyet. Több éven keresztül játszott Kolozsváron, ahol megszervezte az első helyi operatársulatot. Legkedvesebb szerepei közé tartozott Rosina a Sevillai borbélyból és Bánk bán Melindája. Hírneve Bécsig is eljutott, ahová szerződést kínáltak neki, de ő inkább magyar társulatával maradt.  Az 1820-as évek végén olyan mai szóval élve celebnek számított, aki frizurájával és öltözködésével divatot diktált és férfiak versengtek kegyeiért.  Egy alkalommal a kolozsvári társulat vezetője 1000 forintot ajánlott fel neki egy csókért, de Déryné visszautasította (az összeg nagyságát mutatja, hogy ennyit egy főispán kapott az államtól egy évre). Végül a szemtelen férfit menesztették a társulattól. Leghíresebb rajongója Katona József volt, akit szintén kikosarazott. 1837-ben elszerződött a Pesti Magyar Színházhoz, de innen a kritikák hatására visszatért vidékre. Az 1840-es években már egyre több támadás érte. Egyrészt színésztársai irigyelték kiemelt fizetéséért, másrészt nem életkorának megfelelő szerepei miatt lett a színikritikusok és a közönség gúnytárgya. Saját bevallása szerint utolsó színházi éveiben már csak adósságainak törlesztése miatt dolgozott. Déryné neve minden kritika és támadás ellenére már életében fogalommá vált. Sikerei révén jelentős szerepe volt a magyar nyelvű színészet elismertetésében. https://cultura.hu/kultura/225-eve-szuletett-deryne/
30. 	175 éve született Hugonnai Vilma (1847–1922) grófnő, az első magyar orvosnő. Gyerekkorából meghatározó élménye lehetett tüdőbeteg édesanyjának korai elvesztése. A többi főnemesi családhoz hasonlóan Vilma is gondos nevelésben részesült, előbb házitanító foglalkozott vele, majd egy lánynevelő intézetben tanult. 18 évesen hozzáment a nála 20 évvel idősebb Szilassy György földbirtokoshoz. Három gyermeket szült, de csak egy érte meg az iskoláskort. Hugonnai Vilmát vonzotta az orvostudomány, pándi birtokukon orvosi tanulmányokat olvasott és gyógyította a körülötte élőket. Amikor arról értesült, hogy a zürichi egyetemen a világon először lehetővé tették, hogy nők is látogathassák az előadásokat, férje és apja engedélyével, de anyagi támogatásuk nélkül, családját hátrahagyva Svájcba utazott, hogy orvosi diplomát szerezhessen. Családi ékszereinek eladásából finanszírozta utazását, Svájcban pedig nagyon szerény körülmények között élt. 1879-ben avatták orvossá. Svájcban rögtön kapott állásajánlatot, ő azonban itthon akart élni és dolgozni, de már diplomájának honosítása is akadályokba ütközött. Nem volt érettségije, mert a korabeli lánynevelő intézetekben nem lehetett letenni ilyet, ezt azonban egy év alatt pótolta. Továbbá szükség volt miniszteri engedélyre is, amit Trefort Ágoston vallás- és közoktatási miniszter nem adott meg. A miniszter az orvosi pálya helyett inkább a bábaképzés elvégzését javasolta a grófnőnek.  Hugonnai Vilma így félig legálisan, gyakran honorárium nélkül, de praktizálhatott. Közben elvált férjétől és páciensei között talált rá az igazi szerelem: Wartha Vince vegyészmérnök lett második férje, aki már nem érthetetlen hóbortnak tartotta felesége hivatását, hanem szívvel-lélekkel támogatta. Közös gyermekük, Vilma születése után az asszony felhagyott a praktizálással és a szegényebb rétegek egészségügyi nevelésével kezdett foglalkozni: cikkeket, tanulmányokat írt és Veres Pálné intézményében, az Országos Nőképző Egyesületben tanított: betegápolást, gyerekgondozást, a fertőző betegségekkel kapcsolatos tudnivalókat. Orvosi témájú írásai mellett a női egyenjogúság témájában is publikált. 1895-ben született meg a törvény, mely lehetővé tette, hogy Hugonnai Vilma orvos lehessen. Ferenc József császár jelenlétében első nőként vehette át orvosi diplomáját. Így 50 évesen kezdhette meg orvosi munkáját, több mint húsz évvel a diploma megszerzése után. Az első világháború idején 14 vidéki városban szervezett betegmegfigyelő központokat. 1915-ben kitüntetést kapott a hadi egészségügyi ellátásban végzett munkájáért. Nevét Budapesten, a Semmelweis Egyetem Szülészeti és Nőgyógyászati Klinikája előtt tér és emléktábla, Nagytétényben iskola őrzi. 2010-ben a Semmelweis Egyetem róla elnevezett díjat alapított, amellyel női orvosok-kutatók munkásságát ismerik el. Hugonnai Vilma életéről Kertész Erzsébet írt regényes életrajzot Vilma doktorasszony címmel, 2020-ban a Bátrak földje című televíziós sorozat női főszereplőjének karakterét pedig jelentős részben róla mintázták. 
https://www.youtube.com/watch?v=9R_Ph1RS_P8 

Október
6. 	Az aradi vértanúk emléknapja, mivel 1849-ben ezen a napon végeztek ki Aradon 13 honvéd főtisztet: Lázár Vilmost, gróf Dessewffy Arisztidet, Kiss Ernőt, Schweidel Józsefet, lovag Poeltenberg Ernőt, Török Ignácot, Láhner Györgyöt, Knézich Károlyt, Nagysándor Józsefet, gróf Leiningen-Westerburg Károlyt, Aulich Lajost, Damjanich Jánost, gróf Vécsey Károlyt, valamint Pesten, a mai Szabadság tér helyén álló Újépületben gróf Batthyány Lajos volt miniszterelnököt.
	http://www.rubicon.hu/magyar/oldalak/1849_oktober_6_az_aradi_vertanuk_es_batthyany_lajos_kivegzese/ 
19.	75 éve, 1947-ben vezették be Magyarországon a totót. A labdarúgáshoz hasonlóan, a futballmérkőzésekhez kapcsolódó fogadások rendszere is Angliából indulva terjedt el Európa-szerte az 1920-as években.  A totó hazai meghonosítására az állam reklámkampányba kezdett: a totószelvények megvásárlásával az 1948-as londoni olimpiára utazó magyar csapatot lehetett támogatni. Az első szelvények ára 3 forint 30 fillér volt és a kitöltők 12 főmérkőzés és 4 pótmérkőzés eredményére fogadtak. A játék gyorsan meghódította az országot. Az első játékban még csak 20 ezer szelvény vett részt, de 1948 márciusában már több mint 1 millió szelvényt töltöttek ki a lelkes tippelők. A 12, 11 és 10 találatosokra fizettek, de ha nem volt 12 találatos szelvény, akkor a 9-esekre is. A 13+1-es játékformát 1964-ben vezették be. A 12-es játékforma legnagyobb nyereményét, 644 ezer forintot 1956 októberében egy targoncavezető kapta. A legenda szerint a férfi a forradalom napján, október 23-án próbált biztos helyet találni a hatalmas összegnek, de nem járt sikerrel és végül egy kocsmában mulatta el a pénzt. Történetét a 2003-ban készült Telitalálat című film mesélte újra. Az 1956 első felében forgatott Mese a 12 találatról című Makk Károly film története is egy hihetetlen totónyeremény köré szerveződik. A kiváló színészeket felvonultató vígjáték valójában szatírikus hangvételű társadalomkritika.
https://24.hu/tudomany/2010/10/19/bevezetik-magyarorszagon-a-totot-1947/

November
1.	75 éve hunyt el Romzsa Tódor (1911–1947) munkácsi görögkatolikus püspök, aki a szovjet egyházüldözés idején egészen a vértanúságig szolgálta híveit. Kárpátaljai görögkatolikus nagycsaládban született, felmenői közül többen szolgáltak papként. Tódor keresztneve a görög Theodorosz, Isten ajándéka jelentésű név magyar változata. Már gimnazista korában hívást érzett a papi szolgálatra. Miután kitűnően leérettségizett, a munkácsi görögkatolikus püspök segítségével Rómába ment teológiát tanulni. 1937-ben tért haza Kárpátaljára, ahol a lelkipásztori munka mellett az ungvári papnevelő szemináriumban is tanított. Egy hónappal azután, hogy 1944 szeptemberében munkácsi püspökké szentelték, a Vörös Hadsereg megszállta Kárpátalját. A szovjet egyházüldözés idején – amely a görögkatolikus egyház az ortodox egyházba való beolvasztására irányult – Romzsa Tódor püspökként a békés ellenállást választotta. Határozottan elutasította a Rómával való egység megtagadását, kitartásra és egységre buzdította papjait és híveit. Ellenálló tevékenysége miatt 1947-ben Hruscsov, az Ukrajnai Kommunista Párt Központi Bizottsági titkárának kérésére a KGB hajtotta végre a püspök megölését. Romzsa Tódor meggyilkolásának célját, a kárpátaljai görögkatolikus egyház megtörését és a hívek megfélemlítését nem sikerült elérni, a vértanú püspök tisztelete halála napjától megmutatkozott a papság és a hívek körében. Romzsa Tódort huszonnyolc görögkatolikus vértanú társával együtt II. János Pál pápa avatta boldoggá 2001. június 27-én Ukrajnában, Lembergben (Lviv). Földi maradványai 2003-tól az ungvári székesegyházban nyugszanak.
https://www.youtube.com/watch?v=TVN3GYgOcxQ 
9.	25 éve, 1997-ben avatta boldoggá II. János Pál pápa Apor Vilmos (1892–1945) győri püspököt, aki 1945. március 30-án a győri püspökvár pincéjébe menekült nőket védelmezve halt vértanúhalált. 
https://www.youtube.com/watch?v=ICcbEv1rrNE
11.	675 éve, 1347-ben indult el I. Nagy Lajos (ur. 1342–1842) király első nápolyi hadjáratára, hogy megbosszulja öccse, András meggyilkolását és érvényesítse a magyar Anjou-ág nápolyi trónigényét. A király felemás sikert aratott, mert ugyan ellenállás nélkül eljutott a Nápolyi Királyságig, Capuánál megfutamította annak seregét, túszul ejtett több nápolyi herceget, bevonult Nápolyba és felvette annak királyi címét, azonban öccse volt felesége, Johanna nápolyi királynő és annak új férje időben elmenekültek előle, a hadjárat és az itáliai diplomácia óriási költségekkel járt, és a magyar sereget is elérte a pestisjárvány. 1348 tavaszán a király, miután megbízható embereit helyezte Nápoly fontosabb tisztségeibe, visszatért a Magyar Királyságba.
https://mult-kor.hu/20140723_a_lovagkiraly_napolyi_kalandjai_nagy_lajos_viszontagsagai_italiaban 
11.	175 éve, 1847-ben nyílt meg az utolsó rendi országgyűlés, melynek ellenzéki vezére, a Pest vármegye követének megválasztott Kossuth Lajos lett. Kossuth célja a diéta ellenzékének összefogása és az Ellenzéki Nyilatkozatban foglalt követelések elérése volt. A Pozsonyba látogató V. Ferdinánd király (ur. 1835 – 1848) november 12-én, a Habsburgok uralma alatt először és egyedülálló módon magyar nyelven köszöntötte az országgyűlés tagjait: „Magyarország rendjeit itt látni örvendek. Atyai szándékomat a királyi előadások mutatják. Fogadják bizalommal.” A magyar szavaknak szimbolikus jelentőségük volt, a kormányzat reformhajlandóságát igyekeztek kifejezni, bár ezután egy sor támadást intéztek a liberális reformellenzék sorainak megbontására.  Végül az országgyűlési küzdelmeket az itáliai forradalmak híre mozdította el a holtpontról. A februári párizsi forradalom híre pedig olyan lökést adott az ellenzéki követeléseknek, amely végső soron az első felelős magyar kormány felállításához vezetett.
https://ujkor.hu/content/az-utolso-rendi-orszaggyules-fordulopontjai 
30. 	175 éve született Hőgyes Endre (1847–1906) a kísérleti orvostudomány kiemelkedő alakja, a halláskutatás úttörője. Az iparos családból származó Hőgyes Endre (apja asztalosmester volt) 1870-ben a pesti egyetemen szerzett orvosi diplomát, ezután sebészorvos lett, és előbb Kolozsváron, majd Budapesten tanított és kutatott elsősorban a kísérleti kórtan, élettan és gyógyszertan területén. Miután állami megbízást kapott Pasteur veszettség elleni oltási eljárásának kipróbálására, tökéletesítette az oltási eljárást. 1890-ben Hőgyes vezetésével kezdte meg működését a budapesti Pasteur Intézet, amelyben oltóanyagot állítottak elő, a veszett állatok által megmart embereket oltották be és további kutatásokat végeztek. A Hőgyes vezette intézetben fejlesztették ki az ún. "higításos" védőoltási módszert, amelyet 1900-tól kezdve a más országokban működő Pasteur intézetek is átvettek és alkalmaztak. Hőgyes nemcsak a veszettség gyógyításával foglalkozott, nevéhez fűződik a világon elsőként megépített hallásmérő készülék (audiométer) is, mely Bell 1878-ban feltalált telefonját használta fel a halláserősség mérésére. A kiváló kutatóorvos nevét őrzi egy hajdúszoboszlói gimnázium és egy emlékplakett, melyet olyan személyeknek ítélnek oda, akik elismert tevékenységet folytatnak a zoonózisok (állatról emberre ill. emberről állatra átvihető fertőzések) felismerésében, terápiájában, illetve az ellenük való védekezésben.

December
6.	225 éve született Nagy Károly (1797–1868) csillagász, közgazdász, matematikus. Kezdetben – apja nyomdokait követve - gyógyszerésznek tanult, de a bécsi egyetemi évek alatt érdeklődése az idegen nyelvek (német, francia, arab), a közgazdaságtan és a matematika felé fordult. Bár kémiából doktorált, de ezután egy neves bécsi csillagásznál gyakornokoskodott. Anyagi helyzetén sokat segített, hogy előbb Károlyi Lajos gróf, majd Batthyány Kázmér gróf pénzügyeinek intézője lett, és mindkét arisztokrata igen bőkezűen jutalmazta munkáját. Ennek köszönhetően tudott hosszabb tanulmányutakat tenni Párizsban, Brüsszelben, Angliában és az USA-ban. Nemcsak külföldi tudósokkal került kapcsolatba, hanem tanulmányozta például az amerikai oktatásügyet is. Tapasztalatait számos közgazdasági, sőt politikai tárgyú cikkben osztotta meg. Sokszor álnéven vagy névtelenül írt, Kossuth Pesti Hírlapjában is jelentek meg cikkei. Igazi szívügye a tudományos ismeretterjesztés volt: az ő kezdeményezésére, Batthyány Kázmér anyagi támogatásával készültek el az első magyarországi ég- és földgömbök, melyeket már magyar feliratokkal láttak el és küldtek ki ingyen sok iskolának. Batthyány segítségével 1847-ben bicskei birtokán felépített egy csillagvizsgálót, ahol helyet kapott a tudós sok ezer kötetes könyvtára is. Nagy Károly egy olyan tudományos központot szeretett volna kialakítani, ahol csillagászok, természettudósok képzése folyik. Terveit keresztülhúzta a forradalom kitörése. A szabadságharcban nem vett részt, de 1849-ben egy rosszindulatú feljelentés miatt elhurcolták és egy ideig Pesten raboskodott. Szabadon bocsátása után döntött úgy, hogy elhagyja az országot. Obszervatóriumát, könyvtárát az államra hagyta és haláláig Bécsben, illetve Párizsban élt. Életének, munkásságának kutatására és ápolására alakult 2007-ben a Nagy Károly Csillagászati Alapítvány és nevét viseli egy kisbolygó.
https://www.csillagaszat.hu/csilltort/magyar-csillagaszattortenet/magyar-18-19-sz-csillagaszata/nagy-karoly-csillagaszata/ 
https://ma7.sk/kavezo/egy-jobb-sorsra-melto-komaromi-tudos-nagy-karoly-emlekezete 
7. 	175 éve született Kepes Gyula (1847–1924) orvos, az osztrák északi-sarki expedíció egyetlen magyar tagja. A Bereg megyei földbirtokos családból származó Kepes a bécsi egyetem orvosi karán végezte tanulmányait és orvosdoktorrá avatása után a bécsi Rudolf-kórházban kezdett dolgozni. Az 1872-ben szerveződő északi-sarki expedíció orvosának a kórház neves professzorai őt ajánlották. Az Északi-sarkvidék feltérképezése a 19. század közepén gyorsult fel. A felfedezőket egyrészt az Északi-Sark elérése, másrészt egy északkeleti átjáró megtalálása vonzotta, melyen keresztül új összeköttetés jönne létre az Atlanti- és a Csendes-óceán között. Az osztrák expedíció egyetlen magyar tagja, Kepes Gyula feladata lett a legénység élelmiszerkészletének összeállítása is. Javaslatára nagy mennyiségben vittek a hajón a skorbutot megelőzésére szolgáló tartósított hordós káposztát, koncentrált citromlevet és tokaji aszút, ez utóbbi kettőt keverve, fagyottan fogyasztották. Az expedíció 1872 júniusában indult Bréma kikötőjéből. Nem várt eseményként még augusztusban jégtáblák közé szorult a hajó és onnantól kezdve a jégtáblákkal sodródott tovább. A helyzetet tovább nehezítette az állandó sötétség: a nap október 19-én ment le és legközelebb csak február 16-án kelt fel újra. 1873 októberében jutottak egy ismeretlen szárazföld közelébe, itt töltötték a második sarki telet, majd 1874 márciusában a legénység egy része partra szállt. Észak felé haladva lassanként felfedezték, hogy a szárazföld egy szigetcsoport lehet. A szigetegyüttest Ferenc József-földnek nevezték el, a hegyfokok és szigetek elnevezései között szerepelt a Deák, Pest és a Zichy név is. A szárazföldi csapat áprilisban tért vissza a hajóhoz. Végül a hajó felszerelését és a megmaradt élelmiszerkészletet lehordták a továbbra is irányíthatatlan hajóról, és dél felé indulva három hónapos gyaloglás után érték el a jégmezők szélét, ahonnan már látszott egy lakott orosz sziget. Csónakokba szálltak és egy orosz bálnavadászhajó vette fel őket. Az emberpróbáló utazás 812 napig tartott. Kepesnek nagy szerep volt abban, hogy a legénységnek csak egy tagja veszett oda. Hazatérése után törzsorvossá léptették elő, kitüntették, több város díszpolgárává avatta. Noha a Monarchia fedezte fel a Ferenc József-földet, nem nyújtott be követelést a lakatlan és jéggel borított területre, amelyet végül Norvégiát megelőzve a Szovjetunió annektált. A szigetek ma is lakatlanok, ugyanakkor Eurázsiának ez az Északi-sarkhoz legközelebb eső pontja, így komoly katonai-politikai jelentősége van. A Ferenc József-földre ellátogatott Kepes Gyula leszármazottja, Kepes András műsorvezető is, aki felmenője emlékét követve Frei Tamással járt itt. 
https://karpataljalap.net/2011/05/20/ferenc-jozsef-csaszar-foldje 
120.	525 éve, 1497-ben Bakócz Tamás korábban fő- és titkos kancellár lett az esztergomi érsek, miután pápai jóváhagyással, Estei Hippolittal elcserélte egri püspökségét a magyar prímási tisztségre. 
https://rubicon.hu/kalendarium/1521-junius-11-bakocz-tamas-primas-halala 
25. 	450 éve hunyt el Méliusz Juhász Péter (1532–1572) református író, prédikátor, a hazai reformáció egyik legnagyobb hatású egyénisége. A talán kisnemesi családból származó Méliusz Juhász Péter valószínűleg Tolnán tanult, és Szegedi Kis István tanítványa volt. 1556-tól a wittenbergi egyetemen tanult teológiát, de humanista és természettudományi stúdiumokat is hallgatott. 1558-ban kapta debreceni lelkészi állását, majd 1561-től haláláig a tiszántúli református egyházkerület püspöke volt. Hatalmas szervező erejével Debrecent ő tette református központtá és a magyarországi református egyház szervezeti kiépítése is a nevéhez fűződik. Számos hitvitában vett részt és jelent meg írása nemcsak a pápisták és a lutheránusok, hanem az unitáriusok ellen is. Részt vett az első magyar nyelvű, református szellemű hitvallás megszerkesztésében. Az első magyar református imakönyv és énekeskönyv közzététele, valamint Kálvin kátéjának lefordítása is a református identitás megerősítését szolgálta. Kísérletet tett a teljes Biblia lefordítására is, de tervét nem tudta befejezni. A könyvnyomtatást – tudatosan állította reformátori működése szolgálatába: 1561-ben befogadta Debrecenbe a jeles vándornyomdászt, Huszár Gált, akinek itt hagyott felszereléséből állandósult a mindmáig létező városi nyomda. A nyomda első kiadványai Méliusz művei voltak. Kevésbé ismert, hogy nevéhez fűződik az első magyar nyelvű tudományos igényű orvos-botanikai mű, az ún. Herbarium; ez a gyógynövényekről szóló munka tartalmazza az első adatokat Debrecen környékének növényvilágáról.
100 éve hunyt el Weiss Manfréd (1857–1922) nagyiparos, a Weiss Manfréd Acél- és Fémművek alapítója, a XX. század eleji magyar gyáripar kiemelkedő alakja. Nagyapja valószínűleg Csehországból bevándorolt zsidó kisiparos volt. Weiss Manfréd németországi kereskedelmi tanulmányok és gyakorlat után huszonévesen, bátyjával együtt alapította az első magyar konzervgyárat 1882-ben. A főként a hadseregnek szállító ferencvárosi gyár mellett néhány évvel később konzervdoboz-készítő üzem létesült. Mivel a konzervgyártás szezonális munka volt, hogy kihasználják az állásidőt, 1886-tól tölténytárakat, később lőszereket is gyártottak. Egy üzemi robbanás után a 40 munkást foglalkoztató lőszergyárat a még alig lakott Csepel-szigetre költöztették, ahol Weiss Manfréd már saját kohót, öntödét, hengerművet, majd később acélművet épített. A részvénytársasággá alakuló cég területén laboratórium, tanoncműhely, munkássegélyező és csecsemőotthon is épült. Az első világháborúnak köszönhetően a gyár a Monarchia második legnagyobb, közel 30 ezer főt foglalkoztató hadiüzemévé nőtte ki magát. Weiss Manfréd érdemeit a Monarchia is elismerte: nemesi címet, főrendi házi tagságot, végül bárói rangot kapott. A Weiss család, bár bekerült az arisztokráciával jó kapcsolatokat ápoló nagypolgári körökbe, nem élt főúri életet. Weiss Manfréd hat gyermekét a zsidó hagyományok megtartására és a józan, takarékos életvitelre tanította. Nemesi címere jelmondatául is a Labor omnia vincit (A munka mindent legyőz) - szállóigét választotta. Az első világháború után a 6 ezer fősre apadt cég átállt a polgári termelésre: szerszámgépeket, kerékpárokat, varrógépeket, tűzhelyeket állított elő, később megkezdte a repülőgépgyártást is. Weiss Manfréd halála után fiai és vejei vitték tovább a céget, melynek a második világháború kitörése újabb fellendülést hozott. A csepeli üzemeket 1948-ban államosították, 1950-től Rákosi Mátyás Vas- és Fémművek néven, 1956-tól Csepel Vas- és Fémművek néven működött, és a szocialista nagyipar fellegvárának számított. Számos átszervezés után a hatvanas években megalakult a Csepel Művek Tröszt, mely mintegy 15 tagvállalatot fogott össze. A trösztöt 1983-ban megszüntették, a vállalatok önállóvá váltak, melyek többsége a rendszerváltás után átalakult (pl. Schwinn-Csepel Kerékpárgyártó Kft.), illetve megszűnt. A csepeli nagyüzem egykori területén üresen maradt csarnokokat és irodákat jelenleg számos cég bérli. 
https://www.youtube.com/watch?v=mhoO6mw_Blg
https://www.youtube.com/watch?v=IgXbVU9hQj0

2023
Január
1.	A béke világnapját 1968 óta, VI. Pál pápa kezdeményezésre ünneplik meg minden év első napján.
	https://jelesnapok.oszk.hu/prod/unnep/a_beke_vilagnapja 
13. 	850 éve, 1173-ban koronázták meg III. Bélát (ur. 1172–1196) Béla – II. Géza király és a kijevi nagyfejedelem leánya, Eufrozina királyné fia – bátyja, III. István halála után, 1172-ben tért vissza Magyarországra Bizáncból, de hiába jelentette be jogos trónigényét, megkoronázására csak egy évvel később kerülhetett sor. A Bélával szembenálló csoport, élén az anyakirályné és az esztergomi érsek, Béla öccsét, Géza herceget akarta a magyar trónra emelni, mivel Béla hatalomra jutásában a bizánci befolyás hazai térnyerését látták. III. Bélának a trón megszerzéséért félre kellett állítani saját családtagjait és végül pápai engedéllyel a kalocsai érsek tette fejére a koronát. Uralkodása a nehéz kezdet ellenére az Árpád-kor egyik fénykora, amikor Magyarország vezető hatalommá vált Kelet-Közép-Európában. 
https://ujkor.hu/content/iii-bela-legnagyobb-arpad-hazi-kiraly 
23.	125 éve született Széchenyi Zsigmond (1898–1967) író, vadász, Afrika-utazó. Dédapja Széchenyi Lajos, a “legnagyobb magyar” Széchenyi István fivére, apja Széchenyi Viktor földbirtokos, főispán volt. Széchenyi Zsigmondot közvetlenül az érettségi után, 1915-ben besorozták katonának. A háború után beiratkozott a budapesti tudományegyetem jogi fakultására, amit azonban egy év múlva abbahagyott, mert az állatvilág tanulmányozása vonzotta. 1920-tól három éven át Németországban, majd Oxfordban és Cambridge-ben hallgatott zoológiát, erdészeti és mezőgazdasági előadásokat, ezután apja kőröshegyi gazdaságát igazgatta. Apja mellett lett igazi vadász. 1927-ben jutott el először Afrikába, Almásy László Afrika-kutató expedíciójával Szudánba mehetett. Ezt az utat még több afrikai szafari követte, de járt Alaszkában és Indiában is. Utazásairól rengeteg élménnyel és trófeával tért haza, színes, izgalmas útleírásait, vadásztörténeteit saját maga készítette fotókkal illusztrálta. Könyvei kilenc nyelven, mintegy másfél millió példányban jelentek meg. Több mint ezerdarabos trófeagyűjteménye 1944-ben, Budapest ostroma alatt semmisült meg. 1945-ben a szovjet hatóságok letartóztatták. Széchenyi Zsigmondra, mivel a kommunista hatalom szemében “osztályidegennek” számított, kitelepítés várt. Első lakhelye egy Tisza menti falu tyúkóla volt. Többször megjárta a rendszer fegyházait is. Végül baráti segítséggel Balatongyörökre kerülhetett, ahol a helyi tanítónő házában kapott egy szobát, onnan járt át dolgozni a keszthelyi Helikon Könyvtárba. A legenda szerint a következő választ adta arra a kérdésre, hogy miért nem távozott külföldre, amikor még megtehette volna: “A Zsiga ment volna, de a Széchenyi nem mehetett.” Az ötvenes évek végén sorsa jobbra fordult, ismét írhatott. 1959-ben a fővárosba költözhetett, 1960-ban pedig egy hivatalos állami expedícióval Kelet-Afrikába utazhatott. Feladata az volt, hogy trófeákat gyűjtsön a Nemzeti Múzeum számára. Élete utolsó éveiben megadatott neki, hogy elismerjék munkásságát. Kádár János is többször vadászott vele. “Bwana kelele”, azaz “Csendlegyen úr” – ahogy a bennszülöttek nevezték – 1964-ben kilencedszer és egyben utoljára járt Afrikában. Útibeszámolójának megjelenését már nem érte meg, halálát egy Afrikában szerzett betegség okozta. Több mint háromezer kötetes szakkönyvtára és kelet-afrikai trófeái ma a Természettudományi Múzeum tulajdonában vannak. Több könyve újabb kiadást is megért az elmúlt években. Születésének centenáriumán avatták fel emléktábláját a kenyai Masai Mara Nemzeti Parkban. Életéről 2002-ben készült dokumentumfilm Vadonvilág címmel. 
https://www.youtube.com/watch?v=lOcXt8clN0c

Február
4.	450 éve született Káldi György (1573–1634) jezsuita, az első magyar katolikus bibliafordítás készítője. Káldi György Bécsben tanult teológiát, majd pappá szentelése után Pázmány Péter pártfogoltjaként 1598-ban Rómába ment tanulni. Itt lépett be a jezsuita rendbe. 1625-ben az esztergomi érsek támogatásával a pozsonyi kollégium létrehozója és első rektora lett. Pázmány kérésére kezdett el a Szentírás fordításán dolgozni. Műve, az első teljes katolikus magyar nyelvű Biblia kiadására 1626-ban Bécsben került sor. A Káldi-fordítás nem terjedt el egyből, az első és második kiadás megjelenése között vagy száz esztendő telt el. A nyelvújítás korában Kazinczy Ferenc szólt nagy elismeréssel Káldiról, akit a nyelvújítók a magyar irodalmi nyelv megreformálásánál is figyelembe vettek. Tulajdonképpen ekkor került méltó helyére a Káldi Biblia a magyar irodalmi nyelv kialakulásában. A katolikus egyház által megjelentetett magyar Bibliák Káldi György fordítását tekintik egyik kiindulópontjuknak. 
11.	125 éve született Szilárd Leó (1898–1964) magyar származású amerikai fizikus, biofizikus, atomtudós, feltaláló. Spitz Leó néven született egy középosztálybeli zsidó családba. Édesapja sikeres mérnök, anyai nagyapja orvos volt. A család, mint sok más korabeli zsidó család 1900-ban magyarosította vezetéknevét, de zsidó identitásukat továbbra is megőrizték, vallásukat gyakorolták. Leó már kisgyerek korában is rendkívüli érdeklődést mutatott a fizika iránt. Amikor egyik öccsét fertőző betegsége miatt el kellett különíteni a lakás egyik szobájában, Leó épített egy kis drót nélküli távírót, hogy így kommunikálhassanak testvérükkel. A Műszaki Egyetem villamosmérnöki karára jelentkezett, de tanulmányait meg kellett szakítania, mert 1917-ben besorozták a Monarchia hadseregébe. Elkapta a spanyolnáthát, ezután tartalékos állományba került. A világháború utáni politikai légkörben Szilárd Leó úgy gondolta, külföldön nagyobb eséllyel foglalkozhat azzal, amit igazán szeret, ezért Berlinbe utazott. A berlini egyetemen tanította őt Erwin Schrödinger és Albert Einstein is. A fiatal tudós első kutatási területei a hőtan és a részecskefizika voltak. 1929-ben már Einsteinnel közösen adott be szabadalmat egy részecskegyorsítóra. Hitler hatalomátvétel után, 1933-ban ő is elhagyta az országot és Angliába költözött. Itt született meg elmélete az atommaghasadással kapcsolatban (ha találunk egy atomot, ami egy neutron hozzáadása esetén kettőt bocsát ki magából, elindítható az a robbanással végződő láncreakció, ami az atomenergia kinyeréséhez szükséges). Ezután azt kutatta, melyik elem alkalmazható egy ilyen reakció során, és már Amerikában fedezte fel, hogy a keresett elem az urán. 1939-től New Yorkban, majd Chicagóban élt. Miután megtudta, hogy a nácik is elkezdtek foglalkozni a nukleáris láncreakció előállításával, 1939 augusztusában Einsteinnel közösen írtak levelet Roosevelt amerikai elnöknek, hogy figyelmeztessék az atomfegyverben rejlő hatalmas veszélyforrásra. A további kutatások már egyfajta háborús versenyként folytak a németek és az amerikaiak között a háborút eldöntő csodafegyver, az atombomba kifejlesztéséért. Az ún. Manhattan-tervben Szilárd Leó mellett más magyar származású tudósok is részt vettek, úgy, mint Wigner Jenő és Teller Ede. A tudós ellenezte, hogy az atomprogram a hadsereg befolyása alá kerüljön, mert attól félt, hogy az új atomfegyver elpusztítja majd az egész világot. Tiltakozása miatt a CIA megfigyelése alá került, mivel az amerikai külügyminisztériumban attól tartottak, hogy a náciknak dolgozik. A második világháború után Einsteinnel és más tudósokkal együtt megalapította az Atomtudósok Válságbizottságát, számos atombomba-ellenes konferenciát szervezett, az 1962-es kubai rakétaválság idején ő javasolta először a Fehér Ház és Kreml közötti forródrót kiépítését. A tudós érdeklődése az atomfizikától a biológia területe felé fordult, baktériumokkal és enzimekkel kezdett foglalkozni. Kigyógyította magát rákos betegségéből és 1963-tól haláláig egy kaliforniai biológiai kutatóközpontban dolgozott. Szilárd Leó az egyik legjelentősebb magyar származású tudós, akit már a kortárs tudomány és közélet szereplői is elismertek és tiszteltek. Emlékét, nevét őrzi több magyar és amerikai díj, egy üstökös, a Hold egyik krátere és egy kisbolygó. 
https://www.youtube.com/watch?v=yrr-uoJw300 
25.	A kommunizmus áldozatainak emléknapja, mert 1947-ben ezen a napon hurcolta el a szovjet államvédelem Kovács Bélát a Független Kisgazdapárt főtitkárát, miután a Nemzetgyűlés nem volt hajlandó mentelmi jogát felfüggeszteni.
	https://rubicon.hu/kalendarium/1947-februar-25-kovacs-bela-kisgazda-partfotitkart-a-szovjetunioba-hurcoljak

Március
14. 	75 éve, 1948-ban osztották ki az első Kossuth-díjakat. Az állami kitüntetést az 1848-as forradalom százéves évfordulója alkalmából alapították (1948. évi XVIII.tc) azzal a céllal, hogy a magyar állam a természet- és szellemtudományok (1951-től a társadalomtudományok), a művészet, az irodalom és az újjáépítés (1951-től a szocialista építőmunka) terén a legjelentősebb eredményeket elérő személyeket, ritkábban csoportokat jutalmazza vele. 1963 óta csupán kulturális és művészeti alkotó tevékenységért ítélik oda. Alapításakor 2, 1953-tól már 4 fokozata volt; 1977 óta újból 2 fokozatú. A kommunizmus időszakában a Minisztertanács, 1990 óta a köztársasági elnök adományozza, általában a miniszterelnök előterjesztése alapján. 1948-tól 1966-ig minden évben kiosztották, 1966-tól 1990-ig általában 3 évente, a rendszerváltás óta ismét évente ítélik oda és rendszerint március 15-én adják át. Az első időszakban a díj mellé 20 ezer forint és babérkoszorú járt. 1991-től a kitüntetettek a pénzjutalom, az oklevél és a jelvény mellett egy kis Kossuth emlékszobrot is kapnak. A pénzjutalom összege 2013 óta a mindenkori átlagkereset hatszorosa. Az 1948-ban Kossuth-díjban részesülők között volt: Bartók Béla (posztumusz), József Attila (posztumusz), Kodály Zoltán, Illyés Gyula, Öveges József, Sík Sándor, a Kiskunfélegyházi Gépszövetkezet négy traktorosa, az Ibrányi Földművesszövetkezet öt földművese és a hat elemit végzet Pázsiti Ödön lakatos is, aki a MÁV Oxigéngyárában olyan új módszerek bevezetését javasolta, melyekkel jelentősen növelték a gyár teljesítményét. 
15. 	175 éve, 1848-ban robbant ki Pesten a Pilvax kávéházban összegyűlt radikális ifjak által vezetett forradalom, mellyel kezdetét vette Magyarország másfél éves szabadságküzdelme. 
https://rubicon.hu/kalendarium/1848-marcius-15-kitor-a-pesti-forradalom
https://mult-kor.hu/miert-volt-vertelen-1848-marcius-15-e-202003b15?pIdx=1 
50 éve, 1973-ban a hivatalos ünnepségek után több ezer diák tüntetett Budapesten a valódi szabadság és a nemzeti értékek mellett. A rendőrség keményen fellépett, 41 személyt állítottak elő. A sajtó csak két nappal később adott hírt róla, nacionalista tüntetésnek bélyegezve az eseményt. A következő években a legveszélyesebbnek nyilvánított személyeket március 15. előtt mindig rendőri felügyelet alá helyezték. Újabb jelentősebb tüntetésre és rendőri fellépésre majd csak 1986. március 15-én került sor.
https://hvg.hu/itthon/20060311marc15
30. 	175 éve, született Puskás Ferenc (1848–1884) magyar hadmérnök, aki híres bátyja, Puskás Tivadar közreműködésével az első budapesti telefonközpont megépítője és első igazgatója volt. A székely nemesi származású Puskás Ferenc édesapja hajózási vállalkozó volt, aki családjával Pesten élt. Tivadar bátyjához hasonlóan ő is a bécsi Theresianumban tanulhatott, de apja korai halála után nem számíthatott családja anyagi támogatására. Míg bátyja Angliában, majd Amerikában próbált szerencsét, ő az Osztrák-Magyar Monarchia hadseregében szolgált, ahol huszárfőhadnagyi rangig jutott. 1877 nyarán Puskás Tivadar Edison európai megbízottja lett és Londonban a fonográf honosításán dolgozott, kiállításokat, bemutatókat rendezett. Székhelyét 1878-ben Párizsba tette át, ahol az első telefonhálózat és -központ építési munkáit irányította. Ekkor beszélte rá Ferenc öccsét, hogy lépjen ki a hadseregtől és legyen a munkatársa.  Puskás Ferenc féléves párizsi tartózkodása alatt megismerte a telefonközpont építésének műszaki, üzleti és szervezési munkáit. Ezután Edison egyetértésével kizárólagos jogot kapott a Monarchia területén a telefonközpontok építésére. Budapesten először 1879-ben szerelt fel két állomást és bemutatókat szervezett, hogy megnyerje a pesti polgárságot. Az emberek megcsodálták a találmányt, de kezdetben nem mutatkozott igény a gyakorlati használatra, és a fivérek nem találtak tőkéstársakat a telefonközpont kiépítésének finanszírozására. Így végül Tivadar költségére kezdték meg a szervezést. Puskás Ferenc 1880-ban kapott engedélyt telefonhálózat létesítésére. Első telefonközpontja (Európában a negyedik) a belvárosi Fürdő (ma József Attila) utca 10. szám alatt létesült 1881-ben és az induláskor 25 előfizetője volt. Az első vonal a Pesti Hírlapé volt. 1882-ben készült el az első telefonkönyv, amely már 238 előfizetőt sorolt fel. A névsor túlnyomó részét gyárosok és nagykereskedők alkották, akik elsőként ismerték fel a telefon jelentőségét. Puskás Ferenc a szervezési és irányítási munkák során túlhajtva magát megbetegedett, és 36 évesen elhunyt. A telefonengedélyt még a halála előtt átírták bátyja, Puskás Tivadar nevére, akinek munkája nyomán a telefon térhódítása újabb lendületet kapott Magyarországon. A telefon elterjedése egy új, ráadásul nőket foglalkoztató szakma megjelenését is magával hozta. Matkovics Júlia volt az első telefonos-kisasszony, aki 1881-ben vizsgázott le távbeszélő-kezelésből. Feladata volt fogadni az ügyfelek hívásait, majd továbbkapcsolni őket a kért személyhez. Mivel a telefonközpontok indulásakor még nem gondolkoztak számokban, a kisasszonyoknak meg kellett tanulniuk az összes előfizető nevét, sokaknak pedig a címét és a szakmáját is. Amikor bejött egy hívás, olyan kérések is érkeztek, mint például: „adja a patikust!" és a telefonos-kisasszony azonnal tudta, hogy kit kell kapcsolnia. A telefonközpontok rohamos fejlődésével a századfordulón a telefonkezelőknek már több ezer előfizető adatait kellett volna memorizálniuk, ezért Budapesten, 1901-ben, amikor már 5300 telefonelőfizető volt, bevezették a telefonszámokat. Az utolsó telefonos-kisasszony 1997-ben ment nyugdíjba, vagyis ekkor váltották ki az utolsó kézikapcsolású telefonközpontot. 
https://www.youtube.com/watch?v=OW8GsW9Ng-w (1’04-től szól a telefonközpontról és a telefonhírmondóról)
	
Április
2.	550 éve született Hunyadi Mátyás király törvénytelen fia, CORVIN JÁNOS (1473–1504) vezetéknevét Mátyás címerállatáról, a hollóról (latin: corvus) kapta, keresztnevét pedig nagyapja, Hunyadi János tiszteletére adták neki. Corvin János anyja egy boroszlói polgárlány, Edelpeck Borbála volt, akivel a király 1470-ben, Bécsben III. Frigyes egyik táncmulatságán ismerkedett meg. A király szeretője a budai palotában szülte meg gyermekét, majd Corvin Jánost Besztercebányán nevelte egy Mátyástól kapott házban. A király 1476-ban vette feleségül Aragóniai Beatrixet és miután nem született gyermekük, 1479-ben törvényes fiának ismerte el Corvin Jánost. Az ifjú innentől kezdve trónörökösnek kijáró nevelésben részesült, számos címet és uradalmat kapott apjától, hogy annak halála után elég tekintélye és befolyása legyen a korona megszerzéséhez. Mátyás élete végén számos alkalommal megeskette híveit, hogy Jánost ültetik majd a trónra, ennek ellenére az ország főurai 1490-ben Jagelló Ulászlót hívták be az országba. Corvin János, miután sikertelenül próbálta megszerezni a trónt, horvát és szlavón bánként fejezte be életét. Három gyermeke sem érte meg a felnőttkort, így kihalt a Hunyadiak dinasztiája.
https://mult-kor.hu/cikk.php?id=7616 
7.	 175 éve, 1848-ban alakult meg az első felelős magyar kormány gróf Batthyány Lajos vezetésével. A felelős magyar kormány felállítása már a március 15-én Bécsbe utazó országgyűlési küldöttség felirati javaslatában is szerepelt. A delegáció azonban a pesti forradalom hírére már Batthyány Lajos gróf azonnali miniszterelnöki kinevezését kérte az uralkodótól. A gyengeelméjűnek tartott uralkodó, V. Ferdinánd (ur. 1835–1848) helyett a tényleges döntéshozó Államtanács húzta az időt, hogy teljesítse ezt a követelést. A forradalom radikalizálódásától való félelmében végül az uralkodó szóbeli belegyezésével István nádor nevezte ki Batthyányt, aki március 23-án terjesztette be kabinetjének névsorát az alsótáblának.  Az új kormánynak négy főnemes és öt köznemes tagja volt, összetétele tükrözte a hazai politikai irányzatokat a liberálisoktól egészen a konzervatívokig. Nagy felháborodást váltott ki ezután a királyi leirat, amely fenntartotta a kancellária felügyeletét a kormány felett, megkövetelte az osztrák államadósságok egy részének átvállalását és a magyar bevételek befizetését a közös kincstárba, és feleslegesnek minősítette a magyar hadügyminisztérium létrehozását. Pesten zavargások törtek ki, Batthyány pedig bejelentette lemondását. Az Államtanács március 30-án visszakozott, de kitartott amellett, hogy csak az uralkodó nevezheti ki a tiszteket és dönthet a hadsereg határon túli bevetéséről. Batthyány április 2-án benyújtotta a kormány névsorát a nádornak, az uralkodó pedig április 7-én írta alá a dokumentumot Bécsben. Április 11-én az új kormány Pozsonyban tartózkodó tagjai az ideutazó uralkodó jelenlétében tették le a hivatali esküt. 
https://cultura.hu/aktualis/170-eve-alakult-meg-az-elso-felelos-magyar-kormany/ 
11. 	175 éve, 1848-ban szentesítette V. Ferdinánd király (ur. 1835–1848) az áprilisi törvényeket és oszlatta fel az utolsó rendi országgyűlést. A harmincegy törvénycikk lényegében megvalósította a reformellenzék programját: évenkénti országgyűlés, felelős kormány, sajtószabadság, unió Erdéllyel, a feudális rendszer felszámolása. Batthyány Lajos lemondásával fenyegetve a többször visszakozó V. Ferdinándot és tanácsadóit, keresztülvitte az önálló magyar hadügyi és pénzügyi irányítás létrehozását is. A törvények által megalkotott politikai rendszer ugyan nem volt tökéletes, egyes elemei kiigazításra, mások kiegészítésre szorultak, de az áprilisi törvények lehetővé tették egy polgári állam kiépítését. Kossuth követjelentésében így írt róla: "Nem minden ez, mi az egész nemzet jövendőjét magában foglalná, hanem alapja jövő kifejlődésünknek..."
https://rubicon.hu/kalendarium/1848-aprilis-11-v-ferdinand-szentesiti-az-aprilisi-torvenyeket 
16.	A holokauszt emléknapja, mert 1944-ben ezen a napon állították föl – Kárpátalján – az első magyarországi gettót.
	https://sfi.usc.edu/exhibits/holokauszt-magyarorsz%C3%A1gi-%C3%A1ldozatainak-eml%C3%A9knapja-%C3%A1prilis-16-0
http://www.holokausztmagyarorszagon.hu/index.php?section=1&type=content&chapter=4_2_1

Május
10.	75 éve, 1948-ban hozták létre az Országos Mentőszolgálatot (OMSZ). A hazai egyetemi orvosképzés elindulásáig igen kevés képzett gyógyító volt az országban. A hivatásos orvosok alacsony száma miatt balesetek, sérülések esetén a kor leggyakrabban segítségül hívott szakembere a borbély-sebész volt. A Nagyszombati Egyetem 1770-ben elindított orvosi karán fokozatosan jelent meg az elsősegélynyújtás oktatása. Flór Ferenc (1809–1871) orvos munkássága úttörőnek számított ezen a szakterületen. Az 1835-ben írt a „Tetszhóltak Felélesztésökről szóló Tanítás” című könyvében felállította az újraélesztés teendőinek sorrendjét. Mentőegyesületek felállítását sürgette, szervezési tervet dolgozott ki, megadta a mentőláda, a mentőállomások felszerelésének leltárát. Az elsősegélynyújtás ügyében 1876-ban született törvényi szabályozás, amely a városi hatóságok hatáskörébe utalta a szervezést. A mentés feladata a mentőintézmények felállításáig a rendőrség hatáskörébe került. A kerületi kapitányságokat, rendőrlaktanyákat mentőszekrényekkel és hordágyakkal szerelték fel. Rendőrorvos szállt ki a baleseti helyszínre, kísérete többnyire vizsgálati fogságban lévő személyekből állt, akik zárt, fedeles hordágyon szállították el a beteget a legközelebbi kórházba. dr. Kresz Géza (1846–1901) fővárosi tisztiorvos külföldi mintára indított mozgalmat a fővárosban civil mentőmozgalom szervezésre. A Budapesti Önkéntes Mentőegyesület 1887-ben alakult meg Kresz Géza szakmai vezetésével. 1890-ben költöztek a Markó utcába, ahol a mentőszolgálat ma is működő székháza áll.  A napi 24 órában működő, bárkinek ingyen segítséget nyújtó mentőszolgálat megalakulását sorra követték a vidéki települések önkéntes egyesületei. A második világháborút követően az országos szintű újjászervezésre1948-ban került sor. 1954-ben – Európában elsőként – állt szolgálatba olyan rohamkocsi, mely már lélegeztetőkészüléket, defibrillátort és pacemakert (szívritmus-szabályozót) is vitt magával a helyszínre.  A légi mentőszolgálat szervezése 1958-ban kezdődött. 1962-től volt URH-készülék a mentőautókban, az 1960-as évek elejétől 1995-ig a jellegzetes Nysa mentőautók voltak szolgálatban, ezután Toyota, majd Mercedes-Benz járműveket állítottak szolgálatba. 2005-től vannak motoros mentőorvosok is. 
https://filmhiradokonline.hu/watch.php?id=16631
https://youtu.be/0Tw2xoJAUYQ
https://oroscafe.hu/2018/05/10/a-mentos-olyan-mint-a-jo-feleseg-70-eves-az-orszagos-mentoszolgalat-video/ 
13.	125 éve született Jendrassik György (1898–1954) gépészmérnök, feltaláló, aki a dízelmotorok és gázturbinák fejlesztése terén ért el kimagasló eredményeket. Egy VIII. kerületi reálgimnáziumba járt (mai Vörösmarty Gimnázium), ahol már ekkor különös érdeklődést mutatott a fizika iránt. 1916-ban megnyerte a Mathematikai és Physikai Társulat országos fizikaversenyét (Szilárd Leó lett a második). Ezután beiratkozott a Műegyetem gépészmérnöki karára és egy ösztöndíjnak köszönhetően az 1919–1920-as tanévet a berlini műszaki egyetem tölthette, ahol többek között Einstein és Planck előadásait is látogatta. 1922-ben diplomázott, majd felvették a Ganz-gyár Tanulmányi Osztályára, amely a fejlesztő, kísérletező részleget jelentette. Itt alkotta meg első találmányát, a gyors járatú, négyütemű, sűrítő nélküli kis Diesel-motort, amelyet ezután Ganz-Jendrassik-motor néven gyártottak. A Ganz-Jendrassik motoroknak köszönhetően kezdődött el a vasút motorizálása, de a dízelmotorok a hajózásban és a közúti járművekben is elterjedtek. Szabadalmait több nagy nyugat-európai motorgyár is megvásárolta. Jendrassik kiválóan beszélt négy nyelven (németül, franciául, angolul és spanyolul), amit jól tudott használni, amikor a vállalat ügyei miatt Nyugat-Európa különböző országaiban járt. Az egyre tökéletesebb Jendrassik-motorok az egész világon ismertté váltak. 1937-ben jelent meg Jendrassik másik nagy jelentőségű találmánya, a világ első kis gázturbinája. Gázturbináinak gyártására Ganz-gyári állását megtartva, megalapította a Találmány Kifejlesztő és Értékesítő Kft.-t, ahol további gázturbina-kísérleteket folytathatott. Motor- és gázturbinákra vonatkozó magyar szabadalmainak száma megközelítette a 80-at. 1942-ben lett a Ganz vállalat vezérigazgatója. A második világháború után azonnal nekilátott a Ganz vállalat feltámasztásának, de az őt ért politikai támadások miatt és mivel reménytelennek látta, hogy szabadon folytathassa fejlesztéseit, 1947-ben emigrált. Londonban telepedett le. A Vickers motorvállalatnál folytatta tovább a gázturbinákkal kapcsolatos fejlesztőmunkáját, de mellette saját céget is létrehozott. Itt dolgozta ki utolsó találmányát, a nyomáscserélőt. Ugyanekkor Magyarországon megfosztották akadémiai tagságától, hazaárulónak bélyegezték. 1951-ben – vélhetően fenyegetés hatására – lemondott szabadalmairól egy magyar bizottság előtt. Ezután mégis nemzetközi bíróság elé vitte az ügyet, amely az addig gyártott motorjai után részesedést ítélt meg számára, aminek a politikai helyzet, majd korai halála miatt már nem tudott érvényt szerezni. 1990-ben posztumusz Széchenyi-díjat kapott az egész világon elismert gyorsjárású dízelmotorok feltalálásáért. Szolnokon gépipari technikum viseli a nevét.
https://www.vasutasmagazin.hu/anno/jendrassik-gyorgy-dizelmotorok-atyja 

Június
4.	A nemzeti összetartozás napja annak emlékére, hogy 1920-ban ezen a napon írták a Versailles-ban található Nagy Trianon palotában a Magyarország területének kétharmadát elcsatoló békediktátumot, amely a történelmi Magyarország megszűnését jelentette, és amelynek következtében több millió magyar került kisebbségi sorba. 
https://rubicon.hu/kalendarium/1920-junius-4-a-trianoni-beke-alairasa 
5. 	550 éve, 1473-ban jelent meg Hess András budai nyomdájában az első nyomtatott könyv Magyarországon, ez volt a Chronica Hungarorum vagyis a latin nyelvű Budai Krónika, amely egy többféle kéziratos forrásból összeolvasztott mű a magyarok történetéről. Hess Andrásról és nyomdájáról elég keveset tudunk. Mindössze két, itt kinyomtatott művéből vannak adataink és feltételezéseink a nyomdáról. A valószínűleg német származású Hess András a Chronica előszavában elmondja, hogy Mátyás király alkancellárja hívta Budára és támogatta nyomdája berendezésében. Az egyik feltételezés, hogy Hess András Vitéz János kancellár, esztergomi érsek támogatását is élvezhette, amikor Budára érkezett. Mire elkészült az első könyve, a közben kegyvesztetté vált főpap meghalt, és a nyomdász szerény lehetőségei, továbbá a gazdag patrónus hiánya miatt nem tudta eléggé magára vonni Mátyás király érdeklődését. Nincs nyoma annak, hogy Hess 1473 után is folytatta volna Budán a könyvnyomtatást. Mindazonáltal figyelemreméltó esemény, hogy Gutenberg első nyomtatványa után két évtizeddel már Magyarországon is megjelent a könyvnyomtatás, megelőzve ezzel számos nyugat-európai nyomda megalapítását. 
http://typographia.oszk.hu/html/hun/nyomdak/hess.htm 
16.	75 éve fogadta el a magyar országgyűlés az egyházi iskolák államosításáról szóló 1948. évi XXXIII. tc-ket. 1947-ben a kriptokommunista Ortutay Gyula közoktatásügyi miniszter vezetésével jól előkészített propagandahadjárat indult az iskolák államosításáért. A parlamentben Slachta Margit, “az egyetlen férfi a nemzetgyűlésben” – ahogy egy politikustársa mondta róla – tiltakozott az államosítás ellen. Az országgyűlés 230:63 arányban szavazta meg a törvényt. Évtizedekig ekkor voksoltak utoljára név szerint a törvényhozásban. Nemmel csak a Demokrata Néppárt és a Keresztény Női Tábor képviselői szavaztak.  Összesen 6505 iskola került ekkor állami tulajdonba, vagyis az ország iskoláinak több mint kétharmada és 18 ezer pedagógus vált állami alkalmazottá. A törvény egyedi esetekben lehetővé tette a mentesítést, így – az állammal kötött megegyezések nyomán – az egyes felekezetek néhány iskolát megtarthattak, illetve visszakaphattak.
https://vigilia.hu/archivum/index.php?route=product/product&path=1030_1042&product_id=25940 
Filmhíradók Online / Az iskolák államosítása (filmhiradokonline.hu)
30. 	300 éve fogadta el a pozsonyi országgyűlés a Pragmatica Sanctiot (1723. évi I–III.tc.). Amikor III. Habsburg Károly 1711-ben trónra lépett, ő volt dinasztiája egyetlen férfitagja, ezért szükségesnek látta, hogy egy gyakorlati rendezéssel (=pragmatica sanctio) oldja meg a Habsburg Birodalom fennmaradását. Az 1713-ban kiadott rendeletben a Habsburg család nőtagjainak örökösödési jogát is rögzítették, előnyben részesítve Károly – ekkor még meg sem született – utódait. Az uralkodónak végül négy gyermeke született. Egyetlen fia már csecsemőkorában meghalt, ezért az 1717-ben született Mária Terézia öröklése érdekében III. Károly 1720-tól a birodalom összes országában igyekezett elismertetni a Pragmatica Sanctiót. Erdélyben 1722-ben, Magyarországon egy évvel később fogadta el az országgyűlés. A Habsburg-ház örökösödési szabálya ezután egészen 1918-ig, a birodalom bukásáig meghatározta Magyarország közjogi helyzetét és cikkelyei alapját képezték az 1848-as áprilisi törvényeknek, illetve az 1867. évi kiegyezésnek.
https://rubicon.hu/kalendarium/1713-aprilis-19-iii-karoly-kihirdeti-a-pragmatica-sanctiot


2022
Augusztus
24.	100 éve született Frank Oszkár (1922–2019) zeneszerző, zeneelmélet tanár. Tanulmányait 1949 és 1954 között a Zeneakadémia zeneszerzés szakán, Szabó Ferenc növendékeként végezte. Élete során folyamatosan publikált, számos elemző tanulmánya jelent meg pedagógiai folyóiratokban. Zeneelméleti szakkönyvein muzsikusok több generációja nőtt fel (A funkciós zene harmónia- és formavilága, A romantikus zene műhelytitkai, Hangzó zeneelmélet). Zeneszerzőként kórusműveket komponált. 
28.	450 éve hunyt el Claude Goudimel (1514–1572) francia zeneszerző, aki a Szent Bertalan-éji mészárlásban vesztette életét. Palestrinának, az egyik legjelentősebb katolikus egyházzenésznek volt első mestere. Clément Marot és Théodore de Béze zsoltárfordításainak megzenésítése révén került kapcsolatba a hugenotta körökkel. Goudimel a teljes zsoltárkönyvet több változatban is feldolgozta négyszólamú kórus számára. Az eredetileg házi éneklésre szánt kórusművek csakhamar bevonultak a protestáns egyházi zenébe.
Mint a szép híves patakra (42. genfi zsoltár) https://www.youtube.com/watch?v=dtD4cDFi9Ag

Szeptember
2.	625 éve hunyt el Francesco Landini (1325–1397) olasz orgonista és zeneszerző, az olasz trecento legjelentősebb muzsikusegyénisége. Gyermekkorában megvakult. Az orgonán kívül sok más hangszeren is rendkívüli teljesítményt nyújtott. Leginkább világi műveket komponált, több mint 100 két- vagy háromszólamú ballatét és madrigálokat.
Ecco la primavera https://www.youtube.com/watch?v=nHXtzNxzOYs
6.	25 éve hunyt el Solti György (1912–1997) karmester, zongoraművész, a 20. század második felének meghatározó jelentőségű karmesteregyénisége. A budapesti Zeneakadémián zongoristaként indult, majd a zeneszerzés tanszakot is elvégezte. „A képzés az Akadémián nehéz és időnként igen kemény volt: aki végig csinálta, igazi zenészként került ki onnan. Az Akadémián eltöltött idő alatt tanultam meg a fegyelem és a kemény munka alapjait…" – írta önéletrajzi könyvében. Zenei munkásságát a budapesti Operaház korrepetitoraként kezdte. A háború után Európa több nagyvárosában is sikerrel lépett fel. Tíz évig állt a londoni Covent Garden élén. Két évtizeden át működött együtt a Chicagói Szimfonikus Zenekarral. Életpályája során rengeteg lemezt készített. Kimagasló előadója volt Bartók műveinek is. Az 1970-es évektől kezdve többször hazatért. Koncertjeinek honoráriumát rendszerint fiatal magyar muzsikusoknak ajánlotta fel. Hazai földben kívánt nyugodni, így 1998-ban hamvait hazahozták és Bartók mellé temették. A Zeneakadémia felújítása után, 2013. október 22-én, a Kistermet Solti György Kamarateremnek nevezték el. Ugyanezen a napon került sor szobrának felavatására az épület előtti téren.
Brahms: Akadémiai ünnepi nyitány (vezényel: Solti György) https://www.youtube.com/watch?v=c85Nkwlb_5I
15.	25 éve hunyt el Jagamas János (1913–1997) erdélyi zenetörténész, népzenekutató. Zenei tanulmányait a kolozsvári konzervatóriumban kezdte, majd a budapesti Zeneakadémián és Kolozsvárott folytatta. Kiemelkedő szerepe volt az erdélyi magyar felsőfokú zenészképzésben. Kodály Zoltán növendékeként egész tevékenységét mestere eszméinek szellemében végezte. Életművének központi kérdése a népzene gyűjtése, rendszerezése, tanulmányozása, közkinccsé tétele. 6000 népi dallamot gyűjtött és jegyzett le, melynek többsége kiadatlan, ezeket a Kolozsvári Folklórintézet őrzi.
19.	25 éve hunyt el Nádasi Alfonz (1909–1997) bencés szerzetes, tanár. „Aki tanításban éli az életét, kell, hogy vasoszlop elvei legyenek.” – vallotta. Görög-latin szakos középiskolai tanári oklevelet szerzett, doktorált, majd a rendi gimnáziumban tanított. Megtanult franciául, olaszul, németül, angolul és oroszul is. A Zeneakadémián hegedű-, zongora- és egyházzenei szakon tanult. A háború alatt tábori lelkész lett a keleti fronton, jelen volt a doni áttörésnél (helytállásáért Vaskeresztet kapott). A háború végén hadifogságba került a Szovjetunióba. Példás akaraterővel tartotta társaiban a lelket, a táborban kórust szervezett számukra. 1947-es hazatértétől haláláig Győrött tanított, emellett évtizedekig egyházzenét oktatott Budapesten, a Központi Papnevelő Intézetben. Kodály őt választotta bizalmas barátjának, munkatársának és lelki vezetőjének. Harminc éven át hetente együtt olvasták a görög és latin irodalom legnagyobb alkotásai mellett a Bibliát, valamint az egyházatyák írásait eredeti nyelven.
20.	5 éve hunyt el Birtalan József (1927–2017) erdélyi származású zeneszerző, karmester. Tanulmányait a kolozsvári Zeneművészeti Főiskolán végezte, zenetanári és nagybőgő szakon. Kolozsvárott az Állami Magyar Opera, majd a Filharmónia zenekarának volt tagja. Marosvásárhelyen az Állami Népi Együttes gyermekcsoportjának karmestereként és művészeti vezetőjeként tevékenykedett. A Főiskola karvezetőképző szakának tanáraként karnagyok egész sorát indította útnak. Zeneszerzőként a kommunista diktatúra időszakában is komponált szakrális kórusműveket. 1989. november 5-én hangzott el először a debreceni Nagytemplomban a Templom és iskola című kompozíció, ahol az ősbemutatón a zeneszerző még Bagosi József álnéven szerepelt. 1990-es évek elejétől egyházi kórusművei szélesebb körben is népszerűvé váltak.
Félre tőlem búbánat https://www.youtube.com/watch?v=raHiZDTuRwE

Október
1.	A zene világnapja, 1975 óta. Yehudi Menuhin amerikai hegedűművész és az UNESCO zenei tanácsának a felhívására ünnepeljük. Ebből az alkalomból világszerte több hangversenyt és más zenei programot is rendeznek.
3.	85 éve született Csiky Boldizsár (1937–) erdélyi zeneszerző, tanár, muzikológus. Zenei tanulmányait a marosvásárhelyi Zenei Líceumban kezdte, és a kolozsvári Zeneakadémián folytatta. Majd minden zenei műfajban alkotott, művei számos európai országban, de Japánban és az Egyesült Államokban is elhangzottak. Életművében nagy szerepet játszik az erdélyi népzene. Jelentősek az énekhangra, kórusra írt alkotásai. Tanulmányait, kritikáit romániai és magyarországi szaklapok és folyóiratok közölték. Kutatja a marosvásárhelyi zenei élet múltját.
Erdélyi életutak: Csíky Boldizsár https://www.youtube.com/watch?v=iYPFV3yn2r0
Kőrösi Csoma Sándor szobra Tokióban https://www.youtube.com/watch?v=l1_oeMg0mkI
12.	150 éve született Ralph Vaughan Williams (1872–1958) brit zeneszerző. A londoni Royal College of Music növendéke volt, két évig Cambridge-ben is tanult az egyetemen. Berlinben Max Bruchnál képezte magát. A századforduló idején a Tudor-korszak angol népzenéjét kutatta.1908-ban, Párizsban kapcsolatba került Ravellel, és ez harmóniavilágára, hangszerelésére nagy hatással volt. Az első világháborúban katonai szolgálatot teljesített. 1919-ben az Royal College of Music zeneszerzés-tanára lett, itt működött haláláig. Ha törvényszerű, hogy minden országnak legyen egy nagy zeneszerzője, aki felfedezi a népzenét, ugyanakkor a maga invenciójából támadt remekművekkel gazdagítja népe kultúráját, úgy Angliában Vaughan Williams volt ez a kiváló egyéniség. Célja a német és francia példaképektől független angol zene megteremtése volt. Leghíresebb műve, a Fantázia egy Thomas Tallis témára. Komponált kilenc szimfóniát, zenekari műveket, szviteket, dalokat, operákat, baletteket és kórusműveket.
Fantázia egy Thomas Tallis témára https://www.youtube.com/watch?v=xNnLzp6SmY8 
Herefordshire Carol https://www.youtube.com/watch?v=tQqq5IEb_Mk
15.	200 éve született Ábrányi Kornél (1822–1903) zenei író, zeneszerző, zongoraművész, zenepedagógus. Szülei otthona a reformkori magyar szellemi élet egyik központja volt. Házukban megfordult Lavotta János, Rózsavölgyi Márk, Bihari János és Boka Károly is. 12 éves korában Nagyváradon megismerte Erkel Ferencet, az ő hatására választotta a zenei pályát. 1843-ban külföldi tanulmányútra ment. Münchenben találkozott Liszt Ferenccel, akinek egyik legodaadóbb híve és barátja lett. Párizsban Chopintől vett zongoraórákat, majd Londonban és Bécsben tanult. Első pesti koncertjét 1847-ben adta, amikor végleg hazatért tanulmányútjáról. A szabadságharcban önkéntesként és nemzetőrként vett részt. 1860-ban az első magyar zenei szaklap, a Zenészeti Lapok megalapítói között volt, és annak főszerkesztője lett. Indítványára jött létre az első országos dalárünnepély. 1875-től jelentős szerepet játszott a Zeneakadémia felállításának előkészületeiben. Az intézménynek előbb titkára, majd tanára lett. Zeneszerzést, zeneelméletet, zenetörténetet és zeneesztétikát tanított. Utóbbi témában 1877-ben jelent meg Zenészeti aesthetika című tankönyve, amely első jelentős ilyen témájú zeneirodalmi kiadvány volt Magyarországon.
25.	200 éve hunyt el Csermák Antal (1744–1822) zeneszerző és hegedűművész. Biharival és Lavottával együtt a verbunkos legjelentékenyebb képviselője. Gyermekkorát, fiatalságát is homály fedi, származásáról, életkörülményeiről keveset lehet tudni. Bécsben volt hegedűtanár, majd Magyarországra költözött. 1795-től a pest-budai magyar nemzeti színtársulat elsőhegedűse volt. Abban az évben hangversenyt is rendezett. a színházban. A társulat feloszlása után vándoréletet folytatott. Gödöllőn Grassalkovich hercegnél hallotta játszani Bihari Jánost, a korszak legnagyobb hatású, cigány származású hegedűvirtuózát. Ezután sorra írta magyar stílusú műveit, melyekből néhányat kinyomtattak. Fő érdeme, hogy kísérletet tett a nemzeti kamaramuzsika, sőt a programzene megteremtésére. Az elsők között próbálta átültetni a verbunkos stílust a nyugati műzenétől átvett formákba.

November
4.	175 éve hunyt el Felix Mendelssonh-Bartholdy (1809–1847) német romantikus zeneszerző. Szellemileg és művészileg egyaránt felvilágosult légkörű családban született. Zenei tehetsége korán megnyilvánult, kilencévesen lépett fel először, mint zongorista, tizenkét éves korától pedig rendszeresen komponált. A zene mellett irodalomban, nyelvekben is jártas lett. 17 esztendős, amikor megalkotja a Szentivánéji álom nyitányt. Zenéjében, mely tükrözi kiegyensúlyozott, boldog életét, érzelmes dallamosság és könnyed játékosság vegyül. Nagy szerepe volt J. S. Bach zenéjének újra felfedeztetésében, nevéhez fűződik a Máté passió felújítása is. 1835-ben lett a lipcsei Gewandhaus zenekar vezetője, ahol első hivatásos karmesterként nem hangszer mellől, hanem karmesteri pálcával vezényelt. A várost ő emelte európai jelentőségű zenei központtá. Több elfeledett 18. századi zeneszerző művét is műsorra tűzte.  A lipcsei évek alatt születtek nagyszabású oratóriumai, a Paulus, és az Éliás. Jelentősek szimfóniái (Skót szimfónia, Olasz szimfónia, melyek az európai utazásainak hatására íródtak), zongoraművei (Dalok szöveg nélkül – 48 rövid karakterdarab), orgonadarabjai, motettái, kantátái. Utolsó alkotókorszakának kiemelkedő alkotása az e-moll hegedűverseny.
Mein Gott, warum hast du mich verlassen – 22. zsoltár https://www.youtube.com/watch?v=zPDH8p8L3V0 
Dal szöveg nélkül – Velencei gondoladal https://www.youtube.com/watch?v=wPiFPbqRqo0
Szentivánéji álom – nyitány https://www.youtube.com/watch?v=YN7c--9YTGo
6.	350 éve hunyt el Heinrich Schütz (1585–1672) német zeneszerző, a német korabarokk legjelentősebb mestere. Zenei tanulmányait a kasseli fiúkórusban kezdte meg. Rövid ideig jogot is hallgatott, majd a kor kiemelkedő olasz komponistájától, Giovanni Gabrielitől tanult. Velencében zeneszerzést, itt születtek első művei. Kiváló orgonista is volt, mestere ezért őt szerette volna utódjául a Szent Márk-templom orgonájánál. A felkérést elhárította és hazatért. 1615-ben a szász választófejedelem hívta meg, ettől kezdve haláláig, fél évszázadon át – kisebb megszakításokkal – ő irányította a drezdai udvar zenei életét. 1628-ban és 1629-ben, második itáliai útján ismerkedett meg Monteverdivel, az opera műfajának megteremtőjével. Az 1630-as években, amikor a harmincéves háború harcainak helyszíne Szászországra helyeződött át, szabadságot kért a választófejedelemtől, a következő időszakban Koppenhágában működött. Művészetével Schütz átvette és alkalmazta a kor olasz stílusának több elemét, a kórustechnikát, a többkórusos szerkezetet, hatott rá a németalföldi polifónia hagyománya, de művészetének gyökerei a német zenéből táplálkoztak. Csaknem ötszáz zeneművet komponált. Elsősorban vokális műveket írt, legfontosabb alkotásai egyházi jellegűek: Dávid-zsoltárok, három passió (Lukács, János, Máté), a Karácsonyi történet és a Krisztus hét szava a keresztfán című oratórium. Az ő nevéhez fűződik az első német opera, a Daphne. Az 1627-ben bemutatott mű nem maradt ránk, partitúrája az idők során elveszett. Schütz volt a német protestáns zene első nagy mestere, Monteverdi mellett a 17. század legfontosabb zeneszerzője. Nagy hatással volt az őt követő német zeneszerzőkre, köztük az éppen száz évvel később született J. S. Bachra, valamint Johannes Brahmsra is. 
Máté passió – zárókórus https://www.youtube.com/watch?v=V2wS02auPFY
O lieber Herre Gott – Geistliche Chormusik https://www.youtube.com/watch?v=4kv_LOKucM8
6.	30 éve hunyt el Vass Lajos (1927–1992) karnagy, zeneszerző, népzenekutató, a magyar kórusmozgalom jelentős alakja. A Debreceni Református Kollégium Tanítóképzőjében kezdte el tanulmányait és a zeneszerzést, a Zeneakadémián folytatta, zeneszerző és karnagy szakon. Már tanulóévei alatt szoros kapcsolatban állt Kodály Zoltánnal. 1953-tól 1956-ig a Néphadsereg Férfikarát vezette. A forradalom után mellőzötté vált, mivel megtagadta a férfikar moszkvai hangversenyének megtartását. 1962-től haláláig a Vasas Központi Művészegyüttes vegyes karának, majd szimfonikus zenekarának is vezetőjeként dolgozott. 1964-ben vendégkarnagyként a Csehszlovákiai Magyar Tanítók Központi Énekkaránál járt, és attól fogva ezt minden hónapban megtette. Hatalmas tudásával nevelte az amatőr karnagyokat a Felvidéken. Nevét országosan ismertté tette a Magyar Televízióban 1969–1970-ben megrendezett Röpülj Páva vetélkedő. A műsornak szervezője és műsorvezető-riportere is volt. E műsor hatására lendült fel Magyarországon újra a népzenei mozgalom. Országszerte Pávakörök alakultak, néhánynak alapításában személyesen is részt vett, többek között szülőfalujának, Poroszlónak népdalkörét is ő alapította. Zeneszerzőként szimfonikus műveket, dalokat, kórusműveket, oratóriumokat és kantátákat alkotott. Fő művét a Mathias Rex című oratóriumát, 1970-ben komponálta. Több művét ajánlotta a szlovákiai magyar kórusoknak. Furulyaiskolát is összeállított az iskolások számára, amely népzenei gyökerekből táplálkozik. 
„Páva bácsi”: https://www.youtube.com/watch?v=sio0-lyIeMg
12.	25 éve hunyt el Kroó György (1926–1997) zenetörténész, zenekritikus, a 20. századi magyar zenekritika és zenetörténet-írás egyik legnagyobb alakja. Tanulmányait a Zeneakadémián hegedűsként kezdte, majd az akkor indult zenetudományi szakon, Szabolcsi Bence irányításával folytatta. 1957-ben lett a Magyar Rádió munkatársa. Tevékenységével megalapozta és felvirágoztatta a magyar zenei ismeretterjesztést. Kritikái rendszeresen elhangzottak az általa alapított Új zenei újság című műsorában. 1961-től tanított a Zeneakadémián zenetörténetet, majd 36 éven át volt a zenetudományi tanszak vezetője. Szinte megszakítás nélkül írt, könyvei, cikkei a zenetörténet különböző korszakaival foglalkoznak. Az Élet és Irodalom hetilapban mintegy 240 írása jelent meg, többnyire kortárs magyar művekről. Stílusa egyedülálló, a mai zenekritikusok számára mértékadó. Közérthetőséggel párosult szakszerűsége, valamint a zene iránti szeretete és tisztelete, minden szavából sugárzott. 
23.	225 éve született Mátray Gábor (1797–1875) zenetörténész, zeneszerző, zenepedagógus, író, könyvtáros. Egyike a 19. századi magyar művelődéstörténet legsokoldalúbb egyéniségeinek. Zenei és jogi tanulmányait Pesten végezte. 1833-ban megalapította, és nyolc éven át szerkesztette a Regélő című szépirodalmi lapot, és annak melléklapját a Honművészt. A' Musikának Közönséges Története című munkája eredményeként a Magyar Tudományos Akadémia levelező tagjává választotta. 1840-től a Hangászegyesületi Zenede (későbbi nevén: Nemzeti Zenede) igazgatója lett. József nádor 1846-ban a Széchényi Könyvtár őrévé nevezte ki, s e hivatalát közel 30 évig viselte. Munkássága jelentős volt a zenetörténet terén is. Ő rendezett hazánkban legelőször zenetörténeti hangversenyeket és ő adott ki először nagyobb magyar népdalgyűjteményeket is. Kísérőzenéket, színpadi művekhez dalbetéteket, zongoraműveket és egy gitáriskolát írt, több népszerű zenemű szövegkönyvét fordította
29.	225 éve született Gaetano Donizetti (1797–1848) olasz zeneszerző, karmester, operaszerzőként Rossini követője. Humoros szövegkönyvei és kellemes dallamai elsöprő sikereket hoztak számára. Szülővárosában, Bergamoban kezdte zenei tanulmányait. Az ének mellett hangszeres zenét is tanult: zongorázott és brácsázott. 18–20 éves korában Bolognában Mattei abbétól ellenponttani ismereteket szerzett. Zeneszerzőként első kiugró sikerét az 1818-ban Velencében bemutatott Enrico di Borgogna című operájával érte el. Az egyre népszerűbb mester évente 3-5 operát is írt, 28 év alatt több mint 70-et. A világhírnevet a Szerelmi bájital milánói és a Lammermoori Lucia nápolyi bemutatója hozta meg. Emellett karmesterként is bemutatkozott a közönség előtt és a nápolyi konzervatóriumban ellenpontot tanított. Miután egyik műve miatt a cenzúrával összetűzésbe került, Párizsba költözött. A francia fővárosban komponálta Az ezred lánya és A Kegyencnő című operáit. Egy időre Bécsben telepedett le, ahol udvari komponista címet nyert el. Pályafutása során operái mellett más zeneműveket is alkotott, közel 20 vonósnégyest, szimfóniákat, egyházi és világi műveket.
Szerelmi bájital – Nemorino áriája https://www.youtube.com/watch?v=z_DzumNxzyQ
Don Pasquale https://www.youtube.com/watch?v=xS2v0sy81_o

December
10.	200 éve született César Franck (1822–1890) német-belga származású francia zeneszerző, orgonaművész és zenetanár. Édesapja zongoravirtuóznak szánta. Először a liège-i konzervatóriumban tanult, majd a párizsi Zeneakadémián folytatta tanulmányait. Eleinte tanításból élt, valamint orgonistaként is dolgozott. Ebben az időszakban intenzíven fejlesztette orgonajáték- és improvizációs technikáját. Megismerkedett a híres francia orgonaépítővel, Aristid Cavaillé-Coll-lal is. 1858-ban kinevezték az újonnan felszentelt Sainte Clotilde-templom orgonistájává, mely tisztséget haláláig viselte. Ekkor már igen ismert volt improvizációiról, mégis első orgonaművei csak 46 éves korában jelentek meg. 1872-ben lett a párizsi Zeneakadémia orgonatanára. Harmóniakezelésével, merész kromatikájával és gyakori modulációival sajátos zenei nyelvezetet teremtett. Tevékenységével megalapozta a francia szimfonikus orgonajáték műfaját. A Grande Pièce Symphonique című műve útmutatóul szolgált Widor, Vierne és Dupré orgonaszimfóniáihoz. César Franckot sokan Bach után a legnagyobb orgonaszerzőnek tartják.
Sainte Clotilde-bazilika https://www.youtube.com/watch?v=P8hc7bddD_w
Grande Pièce Symphonique https://www.youtube.com/watch?v=oesQ1jDAwsU
Dextera Domini https://www.youtube.com/watch?v=TSsdhBwuID0
15.	200 éve hunyt el Verseghy Ferenc (1757–1822) polihisztor: költő, műfordító, nyelvész, énekes, hárfás, zeneszerző. Papnövendék, joghallgató, majd belép a pálos rendbe. A rend eltörlése után tábori káplán. Csatlakozik a magyar jakobinusokhoz, lefordítja a Marseillaise-t, amiért elítélik. 9 évet tölt fogságban. Ezután zenetanárként, nyelvtanárként munkálkodik, Zongorázik, hárfázik foglalkoztatja a magyar dalritmus. A bécsi dalirodalom mintájára a kezdetleges magyar dalkultúrát kívánja felvirágoztatni.
Legtöbbet idézett műve, Az igaz bölcs című epigramma:
Nézd a búzakalászt, büszkén emelődik az égnek,
Míg üres; és ha megért, földre konyítja fejét.
Kérkedik éretlen kincsével az iskolagyermek,
Míg a teljes eszű bölcs megalázza magát.
Kodály Zoltán – Verseghy Ferenc Az igaz bölcs
https://www.youtube.com/watch?v=mHvMQ4xYejw
16.	140 éve született Kodály Zoltán (1882–1967) zeneszerző, népzenegyűjtő, nemzetnevelő, Kecskeméten. A galántai gyermekévek után Nagyszombatban az érseki gimnáziumban érettségizett. Magától tanult meg zongorázni, hegedülni, brácsázni, gordonkázni. 1900-ban került Budapestre és kezdte meg tanulmányait Eötvös-kollégistaként a Pázmány Péter Tudományegyetem magyar-német, és a Zeneakadémia zeneszerzés szakán. Diplomáinak megszerzése után került sor az első felvidéki és erdélyi népdalgyűjtő útjára. 1906-ban A magyar népdal strófaszerkezete című disszertációjával doktori fokozatot szerzett. A folklór iránti érdeklődésének köszönhetően kötött barátságot Bartók Bélával. A következő években, Berlinben és Párizsban az új zenei irányzatokkal ismerkedett. Nagy hatással volt rá Debussy zenéje. Művészetét mindvégig két forrás: a magyar népzenén alapuló dallamalkotás és a Debussy-féle harmóniavilág határozta meg. 25 évesen lett a Zeneakadémia zeneelmélet-, majd zeneszerzéstanára. Az első világháború kitörése nemcsak műveinek nyugat-európai terjedését akadályozta meg, hanem a népdalgyűjtések folytatását is. Ekkor az addig gyűjtött anyagok rendszerezésére fordította ideje java részét, mellette zenekritikusként is működött. Első hatalmas zeneszerzői sikerét 1923-ban aratta a Psalmus Hungaricus (Magyar Zsoltár) című művével. Ezt követték a népzene ihlette alkotásainak sora: két daljátéka, a Háry János és a Székelyfonó, a zenekarra írt Marosszéki és Galántai táncok és a Felszállott a páva zenekari variációsorozata. A második világháború idején mentette az üldözötteket. Tiltakozásul több forradalmi hatású Petőfi-kórust írt. A háborút követően meghatározó szerepet vállalt az ország szellemi újjáépítésében. Számos közéleti feladatot látott el. Népzenei, zenepedagógiai konferenciákon vett részt. A század első felében fogant tervei is megvalósultak: az MTA általa irányított Népzenekutató Csoportja munkájának eredményeként 1951 és 1967 között megjelent a Magyar Népzene Tára első öt kötete. Figyelme egyre inkább a fiatalok iskolai zenei képzésére irányult. Közel 120 általános iskolában vezették be elvei szerint a mindennapos énekoktatást. Fontosnak tartotta az óvodások zenei nevelését is. A gyermekek számára olvasógyakorlatokat, kórusműveket írt, munkatársaival énektankönyveket szerkesztett. A gyakorlatban teremtette meg azt, ami halála után „Kodály-koncepcióként” vált világszerte népszerűvé. Hitte és vallotta: „Aki zenével indul el az életbe, bearanyozza minden későbbi tevékenységét, az életnek olyan kincsét kapja ezzel, amely átsegít sok bajon. A zene tápláló, vigasztaló elixír, és az élet szépségét, s ami benne érték, azt mind meghatványozza.” 
A Magyar Kórusok és Zenekarok Szövetsége (KÓTA) és a Magyar Zenei Kamara védnökségével 1991 óta rendezik meg a magyar kórusok napját annak emlékére, hogy 1882-ben ezen a napon született Kodály Zoltán. Országszerte kórushangversenyeket tartanak ezen a napon, hogy méltó keretek között emlékezzenek, ünnepeljenek.
Kodály Zoltán: Jézus és a kufárok https://www.youtube.com/watch?v=TxjheBPIVPU

2023
475 éve született Tomás Luis De Victoria (1548–1611), a reneszánsz egyik legnagyobb spanyol komponistája, aki orgonistaként is működött. 1565-től Rómában a jezsuita Collegium Germanicum-ban tanult, majd ugyanitt Palestrina örökségét folytatva zenetanár lett. 1575-ben pappá szentelték. Néri Szent Fülöp segítője lett a lelkipásztorkodásban a San Girolamo della Carità templomban, ahol zeneigazgatói feladatokat is ellátott. 20 éves itáliai tartózkodása után visszatért hazájába. 1587-től haláláig Madridban udvari karmesterként és orgonistaként működött. Stílusában, amely igen közel áll Palestrináéhoz, itáliai és spanyol elemek keverednek. Életművében kizárólag latin nyelvű, egyházi kompozíciókat találunk. Több mint 20 mise, két passió, antifónák és zsoltárok szerzője. Művei közül számukat és jelentőségüket tekintve is kitűnik 56 motettája és 38 himnusza. 
O magnum mysterium https://www.youtube.com/watch?v=MRPEJkoEstc

Január
8.	10 éve hunyt el Jáki Sándor Teodóz (1929–2013) bencés szerzetes, karnagy, tanár, a moldvai csángók apostola. A Zeneakadémián középiskolai ének-zene tanári és karvezető diplomát szerzett, majd több mint négy évtizeden át Győrött a bencés gimnázium énektanáraként, karvezetőjeként tevékenykedett. Évtizedekig vezette a győri székesegyház Palestrina kórusát. Emellett 25 éven át volt a Budapesti Nyári Kántorképző Tanfolyam gregorián- és népénektanára, ahol lángoló virtuozitással nevelte az egész országból érkezett tanítványokat. Munkásságát a liturgia és a klasszikus, vallási néphagyomány kutatása, szeretete és egész életén át való megélése, továbbadása jellemezte. Fáradhatatlan népénekgyűjtő volt, 145 alkalommal járt Erdélyben és 111 alkalommal látogatta meg az általa legszeretettebb népcsoportot, a moldvai csángó magyarokat. Csángókról, igaz tudósítások címmel 2002-ben adta ki élményeit könyv formájában.
Aranymiatyánk https://www.youtube.com/watch?v=zrFzqUhAUCw
21.	50 éve hunyt el Szabolcsi Bence (1899–1973) zenetudós. A Zeneakadémián Kodály Zoltán és Weiner Leó tanítványa volt. A Tudományegyetemen jogot, irodalomtörténetet és filozófiát tanult, majd Lipcsében zenetudományt, művészettörténetet és történelmet. 1923-tól Budapesten működött, mint zenekritikus, szerkesztő és kiadói lektor. Ezekben az években régi magyar zenetörténeti emlékek után kutatott a középkortól a 19. századig. Ennek eredményeként született meg a magyar zenetörténet első, ma is alapirodalomként szolgáló összefoglalása: A magyar zenetörténet kézikönyve. Maradandó, nagyszabású vállalkozása a Tóth Aladárral együtt szerkesztett Zenei Lexikon, amelybe a szerkesztői munkán kívül több száz szócikket is írt. 1945-től a Zeneakadémia zenetörténet tanára, 1951-ben megalapította és haláláig irányította a zenetudományi tanszakot, amely a zenetörténész-képzés első magyarországi intézménye lett. Ennek tanszékvezető tanáraként a zenetörténészek újabb nemzedékeinek felnevelésében vállalt vezető szerepet. 1961-ben megalapította, majd igazgatóként irányította a Magyar Tudományos Akadémia Bartók Archívumát, majd 1969-től Zenetudományi Intézetét. Ő volt az első, tudományos hitelű magyar Bartók életrajz szerzője. Liszt Ferenc estéje című tanulmányával a Liszt-kutatás új területét nyitotta meg. Élete utolsó hónapjaiban adta közre válogatott Kodály-tanulmányait, Úton Kodályhoz címmel.
„Zenetörténészeink között soha senki nem volt annyira muzsikus, mint ő. Nemcsak képzett zeneszerző, nemcsak kitűnő pianista volt, hanem mindenkor ujjaiban is hordta a zeneirodalmat. Azok a fiatalkori ujjak játszottak virtuózan tovább akkor is, amikor az egykori elemző tanulóból a növendékeit bármikor rögtönző tudásával elkápráztató tanár lett." (Kecskeméti István)
23.	175 éve hunyt el Rózsavölgyi Márk (1788–1848) a 19. század első felének jelentős magyar zeneszerzője. A verbunkoszene egyik utolsó, igen magas színvonalú képviselője volt. Korán megtanult hegedülni, magasabb képzést Prágában nyert. Pesten, Baján és más vidéki városokban élt. Szinte az egész országot bejárta mint hegedűművész. Régi magyar nótákat, saját műdal szerzeményeit, ábrándjait, körmagyarjait és csárdásait játszotta mindenütt, igen gyakran minden kíséret nélkül. Szerzeményei ismertté váltak, több gyűjteményes kiadványban helyet kaptak. Liszt Ferenc két témáját is feldolgozta rapszódiáiban. Haláláig szoros barátság fűzte Petőfi Sándorhoz, aki 1844-ben a Pesti Divatlapban elismerő cikket írt játékáról. Emlékét a halálára írott Vén muzsikus, mit vétettem én neked kezdetű költeményében örökítette meg Petőfi. 
„Rózsavölgyi meghalt! Édes bús szelleme, örökszépségű dalai szívvel beszélő hangjaiban élni fog. E szép dalokért neki a haza eddig semmit nem adott; most már legalább nyugodni fog, jutalmúl - a' miért fáradott.” – búcsúzott tőle a Jókai Mór által szerkesztett Életképek.
Rózsavölgyi Márk: Csárdás https://www.youtube.com/watch?v=nVJeKkT81t4
27.	95 éve született Béres György (1928–) karnagy, pap tanár. Hazánkban és a nemzetközi életben is a gregorián művelésének kiemelkedő személyisége. Zenei tanulmányait 1953-56 között Harmat Artúrnál, Bárdos Lajosnál, Werner Alajosnál és Gergely Ferencnél magánúton, majd 1957–61-ig a Bécsi Zeneakadémia egyházzenei tanszakán végezte. 1956-ban hagyta el Magyarországot. Bécsben folytatta papi szolgálatát. Másfél évtizeden át Németországban egy, a gregorián misével foglalkozó kutatócsoportban dolgozott, majd a bécsi egyetemen és a salzburgi Mozarteumban tanította a gregorián szemiológiát. 1985-ben kezdte e tudomány megismertetését Magyarországon. Kezdeményezésére alakult meg 1990-ben a Gregorián Társaság, ő a Váci Nemzetközi Gregorián Fesztivál életre hívója, főrendezője és művészeti vezetője.
Interjú a 90. születésnap alkalmából https://www.magyarkurir.hu/hirek/beres-gyorgy-szuletesnapi-interju

Február
4.	125 éve született Tóth Aladár (1898–1968) zenetudós, zenekritikus. A budapesti tudományegyetemen szerzett bölcsészdoktori oklevelet Adatok Mozart zenedrámáinak esztétikájához című disszertációjával. Az Új Nemzedék, a Pesti Napló és a Nyugat című lapoknál volt zenekritikus. Kritikáiban elsőként értékelte Bartók Béla, Kodály Zoltán, Dohnányi Ernő és Weiner Leó, valamint a feltörekvő új művészgeneráció műveit és munkásságát. 1930–31-ben Szabolcsi Bencével közösen megszerkesztette a Zenei Lexikont. 1940-ben feleségével, Fischer Annie zongoraművésznővel Svédországba emigrált. Hazatérése után, 1946-ban nevezték ki az Operaház vezetőjévé. Igazgatása tíz esztendeje alatt az Operaház egyik virágkorát élte meg.
20.	50 éve hunyt el Szigeti József (1892–1973) hegedűművész, Bartók Béla műveinek ihletett előadója. A Zeneakadémián Hubay Jenő tanítványa volt. 1905-től szerepelt szólistaként, kimagasló sikereket elérve. Berlin, Drezda, London fogadta óriási lelkesedéssel. Több évet töltött Angliában, ahol kiváló pedagógiai munkájával is magára vonta a figyelmet. Hét éven át Genfben, a Konzervatóriumban töltött be tanári állást. A nagy művészek közül elsőként kereste fel a Szovjetuniót 1924-ben, majd az Egyesült Államokba is ellátogatott 1925-ben, ahol később amerikai állampolgár lett. Kiemelkedő szerepet vállalt a kortárs zeneszerzők, Bartók, Prokofjev, Ravel és Sztravinszkij műveinek bemutatásában. Bartók 1928-ban az I. Rapszódiájának zongora-, majd zenekari változatát Szigetinek ajánlotta. Együtt mutatták be a Kontrasztok első változatát 1939-ben a Carnegie Hall-ban, 1940-ben pedig a végleges változatot a neves amerikai klarinétművésszel, Benny Goodmannel. Az 50-es évek elején visszatért Svájcba, innen Európa-szerte ismét hangversenyezni indult, s ekkortájt többször is koncertezett Magyarországon. 
Bartók Béla: Rapszódia https://www.youtube.com/watch?v=VuMTISOHRKg

Március
2.	15 éve hunyt el Pesovár Ernő (1926–2008) tánctörténész, néptánckutató, az MTA Zenetudományi Intézetének tudományos munkatársa. A magyar és a nemzetközi néptáncmozgalom emblematikus egyénisége volt. Mint táncos, koreográfus, szakíró, szakértő és szakmai tanácsadó nagy szerepe volt a 20. századi hagyományőrző mozgalmak eszmei kimunkálásában. Kutatási területe a táncfolklór volt, azon belül rendszerezéssel, formatannal, tánctörténettel és a magyar páros táncokkal foglalkozott.
6.	100 éve hunyt el Seprődi János (1874–1923) erdélyi magyar zenetörténész, folklorista. A kolozsvári Református Kollégium tanára volt. 1897 és 1911 között népzenét gyűjtött főleg szülőfalujában, Kibéden. Gyűjtésének jelentős részét a Magyar Néprajzi Társaság folyóiratában, valamint énekkari feldolgozásban (Eredeti székely dalok, férfikarra), adta közre. Azt vallotta, hogy a legsürgősebb tennivaló a tudományos céllal és módszerrel folytatandó adatgyűjtés. Halaszthatatlannak tartotta a szomszéd- és a keleti rokon népek zenéjének vizsgálatát, a kölcsönhatások tanulmányozását. Zenetörténeti munkái közül kiemelkedik a Kájoni-kódexről írt nagy jelentőségű tanulmánya, melyben az erdélyi polihisztor életéről és műveiről, valamint a kódex történetéről nyújtott részletes tájékoztatást, Megfejtette a gyűjteményben levő dallamok hangjegyírását, az orgonatabulatúrás kottákat átírta a ma használatos ötvonalas rendszerbe. Kritikusként mélyrehatóan elemezte a magyar zenei élet időszerű problémáit. Az elemi és középiskolai nevelés kérdése is foglalkoztatta.
18.	25 éve hunyt el Gergely Ferenc (1914–1998) orgonaművész. Zenei tanulmányait a Zeneakadémián folytatta, 1933 és 1942 között. Orgonát, zongorát, zeneszerzést tanult, majd a karnagyképzőt is elvégezte. Lipcsében és Párizsban is járt tanulmányúton. Pályafutása során orgonaművészek és kántorok sora került ki keze alól. Több évtizeden át tanított a Zeneakadémián. Az Akadémia egyházzenei tanszakának megszüntetése után (1949) Werner Alajossal együtt segítette a katolikus kántorképzés elindulását. A Budapesti Nyári Kántorképző tanáraként 1950-től közel fél évszázadon át generációkat nevelt nemcsak az istentiszteleti orgonálás technikájára, hanem lelkiségére is. Több orgonaantológiát is szerkesztett és adott közre. Orgonaművészként bejárta Európa számos országát. Szívesen játszotta a klasszikus orgonairodalom remekei mellett a 20. század kompozícióit is. Kiemelkedő élményt jelentett koncertjein improvizálása. Szinte egész életén át, hatvanhét évig szolgált egyházzenészként: 1931-től haláláig volt a Belvárosi Ferences Templom orgonistája. Liszt Ferenchez hasonlóan, a ferences rend confratere volt. 1989-ben II. János Pál pápától megkapta a "Nagy Szent Gergely Rend civil osztályának lovagja" címet. Földi maradványai - végakaratának megfelelően - a Belvárosi Ferences Templom kriptájában nyugszanak.  Gergely Ferenc a hangversenyen való játékot is szolgálatnak tekintette, miként a kántori munkát. Így vallott erről: „Nekem egyet jelent a hivatás és a szolgálat. – Dicsérjétek az Urat szentélyében – mondja a zsoltár. Isten szentélye nemcsak a templom, hanem az egész világ is, minden, amit Ő teremtett. Istent mindenütt imádnunk kell, és pedig úgy kell imádnunk, hogy ezáltal teljesítsük hivatásunkat, azt, amire Ő küldött, - vagyis szolgáljunk.” 
Improvizáció karácsonyi dallamokra https://www.youtube.com/watch?v=T2fOpNzEVAs

Április
1.	150 éve született Szergej Rachmanyinov (1873–1943) orosz származású amerikai zeneszerző és zongoraművész. Tizenkilenc évesen fejezte be zenei tanulmányait, ekkorra már túl volt első zongoraversenyén és első operáján. A köztudatba a cisz-moll prelűddel robbant be – ez legismertebb műve –, amelyet élete végéig valamennyi fellépésén eljátszott. Zongoraversenyeit a hangszerre írt legnehezebb alkotások között emlegetik a technikai követelmények, a bonyolult ritmika miatt. Egyházi kórusműveit hazánkban csak az elmúlt évtizedekben fedezték fel.
Ave Maria https://www.youtube.com/watch?v=geT-XOKfE-c
2. szonáta https://www.youtube.com/watch?v=tlQwBHKVros
9.	425 éve született Johann Crüger (1598–1663) német zeneszerző. Zenei tanulmányai mellet teológiát is tanult, a wittenbergi egyetemen. Beutazta Magyar-, Morva- és Csehországot. 1647-ben megjelentette a 17. század legfontosabb német lutheránus énekeskönyvet, Praxis pietatis melica címen. Dallamai Magyarországra is eljutottak. 
Nun danket alle Gott https://www.youtube.com/watch?v=nDVyysCj2eE

Május
15.	125 éve hunyt el Reményi Ede (1828–1898) magyar származású hegedűművész. Tanulmányait Egerben, majd a bécsi konzervatóriumban végezte. Első hangversenyét 1846-ban adta Pesten. Részt vett a szabadságharcban. Görgei Artúr segédtisztje, majd kedvenc hegedűse lett, emiatt külföldi emigrációba kényszerült a forradalom leverése után. Az USA-ban telepedett le, majd ismert virtuózként tért vissza Európába. Egy ideig Liszt weimari köréhez tartozott. A fiatal Brahms tehetségét felkarolta és támogatta már akkor, amikor mások még nem tartották figyelemre méltónak. Az emigrációból 1860-ban térhetett újra haza, országszerte nagy lelkesedéssel fogadták koncertjeit. 15 évet töltött Magyarországon. Híres volt jótékonyságáról. Ő kezdeményezte a Petőfi-szobor felállítását is, amelyhez saját pénzéből is jelentős összeggel járult hozzá, Jókai szavaival élve ez a szobor „csupa hegedűszóból készült”. Reményi lelkét rokonnak érezte Petőfiével, életében és művészetében is 1848 eszmeiségének egyik legkövetkezetesebb ébren tartója volt. „Én sem akarok ágyban, párnák között meghalni – mondogatta gyakran környezetének –, a hangversenydobogón hulljon ki kezemből a vonó.” S ez így is történt, 1898. május 15-én San Franciscóban. „Mindenkit gyönyörködtetett és meghódított, úgy a kritikusokat mint a közönséget” – írta róla Liszt Ferenc. Arany János verset írt hozzá 1859-ben.
Karddal melyet dicsővé tenni, egykor
Hiven ajánlád ifju véredet,
A hon, az úgy-e szent hon, félig élt már,
Halál árnyéka rásötétedett.
Te messze távozál, – mi itt maradtunk,
Tompán enyészve, mint sivár növény,
Mely élni nem tud, halni még nem érett,
Ledőlt fa korhadó tövén.
A honfibú, mely elzsibbaszta minket,
Tenálad munkás fájdalom leve,
Nagy, büszke, boldog népek közt forogván
Müvészetedben a magyar neve.
És kik panaszra, mely szóban alél el,
Fület zárnának, a dús boldogok,
Veled kesergik azt, amin te vérzel,
Midőn nyirettyüd úgy sír, úgy zokog.
Most a reménynek egy hangját, Reményi,
Vidd el nyugatra zengő húrodon;
Hirdesse szózatos fád a világnak,
Hogy újra érez, újra él e hon.
És élni fog, - menny, föld minden hatalma
Zúdúljon bár fel, - mert élni akar;
Öngyilkolásra hogy többé fajulna,
Sokkal önérzőbb a magyar.
28.	100 éve született Ligeti György (1923–2006) zeneszerző. Fiatal éveiben népzenei kutatómunkát végzett szülőföldjén, Erdélyben. A második világháború után a budapesti Zeneakadémián Farkas Ferenc és Veress Sándor növendéke volt. 1950-től ugyanitt zeneszerzést és ellenpontot tanított. 1956 után elhagyta Magyarországot, Bécsben telepedett le. Egy kölni ösztöndíjnak köszönhetően érdeklődése az elektronikus zene felé fordult. Hírnevét az Atmosphères című zenekari darabjával alapozta meg. Tanított a stockholmi Zeneakadémián, a kaliforniai Stanford Egyetemen, majd a hamburgi Zeneakadémián. Pályáján mindvégig saját utakat keresett, zeneszerzői stílusa egyedi és változatos volt.
Atmosphères https://www.youtube.com/watch?v=jUaPwTL5vL8
Egy fekete holló https://www.youtube.com/watch?v=kFDGoSwt0Q4

Június
30.	95 éve született Párkai István (1928–) karmester, karnagy, a Nemzet Művésze. Számos generáció nőtt fel a keze alatt, szinte valamennyi magyar karvezető és énektanár közvetve, vagy közvetlenül az ő tanítványa lehetett. Tanulmányait a Zeneakadémia zongora és karmesterképző szakán végezte. 1953-ban lett az intézmény tanára, a karvezetés tanszakon, 1981-től tizenöt éven keresztül tanszékvezetője volt a középiskolai énektanár-karvezető szaknak, professor emeritusként aktívan tevékenykedett egészen 90 éves koráig. Az amatőr kórusmozgalom világában csaknem hét évtizeden keresztül állandóan jelen volt kórusversenyek zsűritagjaként, mesterkurzusok és tudományos konferenciák előadójaként itthon és külföldön. Naprakész tudása, friss humora, jelmondatszerű megszólalásai mindig meglepték és örömmel töltötték el hallgatóit. Több száz karvezető tanítványa működik szerte az országban, akiknek munkáját, zenei pályáját figyelemmel kíséri, és értékes tanácsokkal segíti őket a mai napig. Az ország minden hivatásos együttesét vezényelte. A Liszt Ferenc Kamarakórussal – melynek alapítója és 30 éven át karnagya, bel- és külföldön egyaránt világszínvonalú produkciókat nyújtott. Számos kortárs hazai és külföldi zeneszerző művét mutatta be. Az általa dirigált művek sok esetben magyarországi bemutatóként, illetve a kortárs magyar szerzők esetében ősbemutatóként kerültek előadásra, sok szerző dedikálta művét kifejezetten Párkai Istvánnak. Tankönyvet írt a kórusvezénylés alapjairól.
Portréfilm Párkai Istvánról (részlet) https://www.youtube.com/watch?v=eustSF2Dh6E
Tympanum militare – Liszt Ferenc Zeneművészeti Főiskola Kamarakórusa, Párkai István https://www.youtube.com/watch?v=_webcKF1bFQ

2022
Július
25.	300 éve született Fellner Jakab (1722–1780) magyar építész. A késő barokk kor egyik legjelesebb mestere, épületein szerves egészként illeszkedik a barokk és a klasszicista stílus. Építészeti stílusa úgy haladt az új felfogás felé, hogy közben nem szakított radikálisan a régivel sem. Fellner munkássága kiváló példája annak, hogy a művészeti stílusok nem hirtelen váltják egymást, hanem az átalakulás egy hosszabb folyamat része. Fellner Jakab az Esterházy család szolgálatában szerzett hírnevet. Számos épülete a családi megrendelésekhez köthető, melyek közül kiemelkedik a tatai Esterházy-kastély tervezése és építése.  Az Öreg-tó partján álló impozáns épületegyüttes az elmúlt évek jelentős felújítása után 2021-ben nyitott újra. A kastély korhű bútorokkal, festményekkel, műtárgyakkal, sok helyen az eredeti berendezéssel tekinthető meg. Kiváló múzeumpedagógiai foglalkozások hozzák testközelbe a gyerekeknek a kastély múltját, és a helyszínhez kapcsolódó történelmi eseményeket.
https://tataikastely.hu/

Augusztus
8.	100 éve született Reich Károly (1922–1988) magyar grafikusművész. Leginkább gyerekeknek szóló könyvillusztrációin keresztül vált ismertté, a Móra Ferenc Könyvkiadó gondozásában számos kötet jelent meg Reich összetéveszthetetlen stílusú rajzaival díszítve. Jellegzetes, játékos figurája például Kormos István verses meséjének hőse, Vackor, a piszén pisze kölyökmackó. Az ő grafikái díszítették A Pál utcai fiúk, a Kincskereső kisködmön, a Légy jó mindhalálig vagy a Magyar népmesék ’80-as évekbeli kiadásait is. A gyerekeknek szóló képek mellett Németh László, Petőfi Sándor, Zelk Zoltán verseit is illusztrálta. Alkotásai megtalálhatók a debreceni Déri Múzeumban, a Petőfi Irodalmi Múzeumban, valamint a Magyar Nemzeti Galériában is. 
https://cultura.hu/kultura/95-eve-szuletett-reich-karoly/
https://hu.pinterest.com/Ancsapancsa71/reich-k%C3%A1roly-illusztr%C3%A1ci%C3%B3i/
30. 	5 éve halt meg Makk Károly (1925–2017) magyar filmrendező, forgatókönyvíró. Legismertebb filmjei közé tartozik a Liliomfi, (1954), a Déry Tibor novellája alapján készült Szerelem (1971) és az Örkény István színműve nyomán készült Macskajáték (1972). Filmjeinek gyönyörű képi világa, érzékeny lélektani ábrázolásai és a tragikus emberi helyzetek sokrétű megjelenítése egyaránt időtlenné teszik alkotásait. Nem csupán arra volt képes, hogy jellegzetes korrajzot és hiteles miliőt alkosson, de közben olyan fontos egzisztenciális kérdésekre is keresi a választ, mint a múlt terheivel való szembenézés vagy az emberi önmegvalósítás és kiteljesedés akadályokba ütközésének tragédiája. Az egyedi sorsok, konkrét történetek bemutatásán keresztül képes volt egyetemes emberi kérdéseket felvetni. Soha nem kínál didaktikus, direkt megoldásokat, de finom érzékenysége reményt és hitet sugároz. Sok különböző stílusban alkotott. Vidám és könnyed filmjei éppúgy az árnyalt és művészi igényű alkotások közé tartoznak, mint lélektani drámái vagy a torz társadalom szorításában vergődő emberi sorsokat bemutató filmjei.  
https://filmarchiv.hu/hu/alapfilmek/cimke/makkk%C3%A1roly
https://www.metropolis.org.hu/a-liliomfitol-az-utolso-keziratig-1

Szeptember
9.	75 éve halt meg Victor Horta (1861–1947) belga szecessziós építész és iparművész. Célja a gyorsan változó, modern életvitelhez, az iparosodás nyomán átalakuló társadalmi igényekhez alkalmazkodó építészet megteremtése volt. A historizmustól való elszakadás igénye hívta életre a szecessziós építészetet, mely tartalom és forma közeledését tartotta fontosnak, és a funkcióból indult ki. Ívelt formák, növényi vagy geometrikus motívumokra épülő ornamentika, élénk színek, és lágy, gömbölyű kialakítás jellemző Horta épületeire. Házain különleges hangsúlyt kapnak az új stílushoz jól illeszkedő, könnyen megmunkálható fémfelületek, például a lépcsőházak és korlátok. Brüsszel első szecessziós épülete a Victor Horta által épített Tassel-ház (1892–1893), melyet sok hasonló lakóház követett. Alkotásai közül négy magánházat a Világörökség részévé nyilvánítottak. 
https://cultura.hu/kultura/victor-horta-az-art-nouveau-muvesze/
17–25.	Ezen a héten kerül megrendezésre a 16. Ars Sacra Fesztivál, melynek idei mottója: „Úgy szeressétek egymást, ahogy én szerettelek titeket!” (Jn13,34). A fesztivál zenei, irodalmi és képzőművészeti eseményeken keresztül nem csak esztétikai élményt kínál, hanem a hittel való ismerkedés, és a hitben való elmélyülés lehetőségeit is. A rendkívül gazdag, sokszínű programajánlathoz Budapest mellett számos vidéki város is csatlakozik. 
https://www.magyarkurir.hu/hirek/szeptember-harmadik-heteben-rendezik-meg-xvi-ars-sacra-fesztivalt

Október
7.	325 éve született Canaletto (1697–1768), teljes nevén Giovanni Antonio Canal, itáliai festő és rézkarcoló. Leginkább a veduták műfajában alkotott. A veduta (olaszul látvány, látkép), olyan rajz vagy metszet, mely egy várost, városrészt vagy más helyszínt ábrázol rendkívül részletesen, tényszerű aprólékossággal. Érdekesség a veduta műfajáról, hogy Canaletto unokaöccsének a Drezdáról és Varsóról készült élethű vedutái segítettek a 2. világháborúban lebombázott épületek rekonstrukciójánál. Canaletto alkotásainak legfontosabb eszköze a lineáris perspektíva. Akkoriban szokatlan módon gyakran mutat tág panorámát madártávlatból, mint például a Szent Márk öbölről készült képein. Képein megjelennek Velence más jellegzetes helyszínei is, mint például a Canal Grande, a Doge-palota, vagy a kikötő. Canaletto 1745–1755-ig Angliában élt, így számos alkotásán megörökíti London városképét és a vidéki Angliát is. A budapesti Szépművészeti Múzeum pedig több római városképet őriz a művésztől. A látvány aprólékos részleteinek pontos rögzítése miatt valószínűleg camera obscurát is használt (A camera obscura a környezet vizuális leképezésére szolgáló optikai eszköz, a fényképezőgép elődje). Ugyanakkor művei nem csupán fényképszerű látképek, hanem kiváló érzékkel adja vissza a helyszínek hangulatát, egyedi atmoszféráját is. Így sokkal inkább életképek, korrajzok, a korabeli élet magával ragadó lenyomatai, melyeknek szinte részévé válik a néző is. 
https://nullahategy.hu/ot-csodalatos-kep-canalettotol-a-varoskepek-nagy-mesteretol/
13.	550 éve született idősebb Lucas Cranach (1472–1553) német reneszánsz festő, grafikus. Lucas Cranach élete szorosan összefonódott a reformációval, a protestáns egyházi festészet megteremtőjeként tartják számon. Festményein a bibliai történetek és személyek ábrázolását a reformáció látásmódján keresztül mutatja be. Közeli barátság fűzte Luther Mártonhoz, akiről több portét is festett, és Luther szüleit is megörökítette. A tankönyvekből ismert Luther arcképek is az ő alkotásai. Cranach hosszú időn át állt több választófejedelem szolgálatában, ekkor főként portrékat festett a fejedelmekről és családjaikról, hercegekről, valamint a kor híres politikusairól és polgárairól. Híressé vált kiváló jellemábrázoló tehetsége. Portréin nem a pillanatnyi kedélyállapotot, hanem az állandó jellemvonások megörökítését vette célba. Élete második felében gazdag, elismert és sikeres emberként élt. Övé volt Wittenberg legszebb magánháza, ahol nagy festőműhelye mellett patikát, könyvkereskedést és nyomdát üzemeltetett. Majdnem egy évtizeden át volt városi tanácstag, majd polgármester. A budapesti Szépművészei Múzeumban látható többek között a Salome, a Krisztus és a házasságtörő asszony vagy az Össze nem illő pár: idős férfi és fiatal nő című alkotása. 
https://www.szepmuveszeti.hu/lucas-cranach-a-reformacio-festoje-animacios-kisfilm/
https://tudasbazis.sulinet.hu/hu/muveszetek/muveszettortenet/muveszettortenet-9-evfolyam/id-lucas-cranach/az-ifju-lucas-cranach-es-kora
13.	200 éve halt meg Antonio Canova (1757–1822) szobrász. A klasszicista szobrászat megteremtője, aki szakított a barokk kor túlzó stílusával, és egy letisztult, rendezett, klasszikus formavilágot teremtett meg. Művei az antik szobrok és mitológiai történetek tanulmányozása nyomán jöttek létre, célja az ókori görög szépségideál felidézése, és a harmonikus, tökéletes arányú emberi test ábrázolása volt. Alakjai azonban sokszor idealizáltak, és kicsit színpadias, mesterkélt benyomást keltenek. Mint ünnepelt művészt, nem csoda, hogy Napóleon is foglalkoztatta. A korszak divatjának megfelelően az egyébként alacsony és köpcös testalkatú Napóleon portréját egy idealizált római hős testére illesztette, Paolina Bonaparte-Borghese fekvő női aktját pedig Vénuszként ábrázolta a művész. Napóleon bukása után egyébként Canova volt az, aki visszakövetelte a Rómából elhurcolt műtárgyakat, melyek így visszakerültek a Vatikán tulajdonába. Antonio Canova talán leghíresebb alkotásai Habsburg Mária Krisztina főhercegnő síremléke. A fehér márványból készült piramis formájú alkotás allegorikus alakjai az elhunyt erényeit, jótékonyságát, és a gyászolók mély fájdalmát jelenítik meg. A mauzóleum a bécsi Ágoston-rendi templomban tekinthető meg. Magyar vonatkozása is van Canova művészetének, ugyanis tanítványa volt Ferenczy István szobrász. Az Esterházy Mária Leopoldináról készített, carrarai márványból faragott mellszobra pedig a kismartoni kastély kertjében látható.
https://cultura.hu/kultura/260-eve-szuletett-canova/
18.	A magyar festészet napja. Jó alkalom arra, hogy felfedezzük a magyar festészet kiválóságait, akár a hazai múzeumokon, akár az interneten, akár a könyvtárakon keresztül. A Szépművészeti Múzeum, a Magyar Nemzeti Galéria csak a legnagyobbak, ahol az állandó és időszaki kiállításokon keresztül a magyar festészet kimeríthetetlen tárházát ismertethetjük meg a tanulókkal. 
22.	200 évvel ezelőtt született Orlai Petrich Soma (1822–1880) festőművész. A 19. század második felének magyar festészetére a ’48-as forradalom leverésének traumája, a passzív ellenállás, és a nemzeti eszmény megmentésének küldetése nyomta rá a bélyegét. Ez a korszak a hazai festészet igazi virágzását hozta, a kor egyik jellegzetes képviselője Orlai Petrich Soma. Kedvenc szereplője Petőfi Sándor, akihez személyes barátság is fűzte. Több életképet és arcképet festett a Petőfiről, illusztrálta irodalmi alkotásait, valamint gyűjtötte és feljegyezte a költő életére vonatkozó adatokat. Emellett Orlai Petrich Somának azok a történelmi festményei lettek maradandók, melyek – akár konkrét eseményeken keresztül, akár allegorikus formában, – az elbukott forradalom meggyászolását, a nemzeti túlélést, és a magyar múltra való büszke visszatekintést ábrázolják. Képei azonban egy idealizált valóságot, és valóságos személyek helyett romantikus hősökről készült eszményképeket mutatnak be. Életműve mégis megmutatja, hogy a művészet milyen fontos erőforrás, és értékmentő szerepet tölthet be a politikai és történelmi viharok során. Jó példa erre a II. Lajos király holttestének a feltalálása című festménye, (1851) melyen a történelmi téma ad teret a forradalom bukása miatti bánat átélésének. Orlai Petrich Soma művei a Magyar Nemzeti Galériában és az Ernst Múzeumban láthatók. 
https://budapestaukcio.hu/orlai-petrich-soma/festo
28.	Az animáció világnapja. Az emléknap jó lehetőséget kínál a rendkívül gazdag és sokoldalú magyar és nemzetközi animációs alkotásokkal való ismerkedésre. A műfaj minden korosztályban nagyon népszerű, erre jól példa a 2018-ban bemutatott Ruben Brandt, a gyűjtő című, felnőtteknek készült animációs film rendkívüli sikere is. 
https://www.filmkultura.hu/regi/articles/essays/anim.hu.html

November
10.	325 éve született William Hogarth (1697–1764) angol festő, grafikus, rézmetsző. Kiváló portréfestő, nagyon jó érzéke volt az életteli, pontos arcképek megragadásához. A jellemzés mestere. Gúnyos, szatirikus látásmódja miatt a karikatúra előfutárának tartják. Szociálisan érzékeny alkotó, az élet visszásságait görbe tükörben mutatja. Metszetsorozatai erkölcsi példázatok, melyek egyben éles társadalomkritikák is. Már műveinek címei jól tükrözik felfogását: a Divatos házasság című ciklus (1743) az érdekházasságokról rántja le a leplet, a Korteshadjárat (1755) című festménye pedig a politikai korrupciót figurázza ki. A szajha útja (1732) egy vidéki lány Londonba érkezését és elzüllésének folyamatát tárja a néző elé, míg Az aranyifjú útja (1736) a korszak jellegzetes figuráinak, a könnyelmű és gazdag fiatalemberek lecsúszását és elzüllését meséli el. Olyan korabeli szatirikus irodalmi alkotásokhoz is készített illusztrációkat, mint Jonathan Swift, Daniel Defoe, vagy Henry Fielding regényei. 
https://tudasbazis.sulinet.hu/hu/muveszetek/muveszettortenet/muveszettortenet-10-evfolyam/angol-festeszet-a-18-szazadban/hogarth-es-a-tarsadalmi-szatira
23.	450 éve halt meg Agnolo Bronzino (1503–1572) firenzei festő, a késő reneszánsz neves mestere. Az Il Bronzino ragadványnév, melyet a munkáin alkalmazott jellegzetes színek miatt kapott. (Az olasz szó jelentése bronzos tónus, bronzszínű). Életének jelentős részét Firenzében töltötte, ahol I. Cosimo de Medici udvari festője volt. Vallási és mitológiai tárgyú képei mellett bravúros emberábrázolása érdemel említést. Portréin és egész alakos képein merev tartású, távolságtartó, előkelő alakokat láthatunk. A kor felfogásának megfelelően nem a személyiség megragadása, hanem a társadalmi rang bemutatása volt a célja. Sokszor az a benyomásunk, hogy festményein a ruházat és az ékszerek sokkal aprólékosabban kidolgozottak, mint az arcok. Fantasztikus részletességgel, egészen anyagszerűen ábrázolja a ruházat redőit és mintáit, a gyöngydíszítéseket és hímzéseket, az ékszerek finoman cizellált formáit. Művészetének eszközeivel nem csupán élethűen ábrázol, de megörökítette a kor eszményképét, stílusideálját is. A Szépművészeti Múzeumban látható a Pásztorok imádása című festménye. 
https://www.szepmuveszeti.hu/mutargyak/pasztorok-imadasa-2/

December
12.	50 éve halt meg Kondor Béla (1931 – 1972) magyar festőművész, grafikus. Kérlelhetetlen őszintesége, önálló utakat kereső stílusa, és a művészettörténet legnagyobb alkotóinak tanulmányozása miatt a kor művészetpolitikája nem fogadta jól. Egész életében kívülálló, magányos, a hivatalos szervek által elutasított ember maradt. Legfontosabb alkotásai a nagyméretű festmények és a rézkarcok. Képei összetett szimbólumok bonyolult rendszerei. Jellemző rájuk a kemény, egyértelmű vonalakkal körülírt formavilág, a bonyolultan megrajzolt gépezetek és szerkezetek, a hangsúlyozott grafikai eszköztár. Művészete valódi mélységét az adja, hogy egyéni formai nyelvezete összefonódik a lelki küzdelmek és belső vívódások ábrázolásával. Kondor Béla a korszak politikai nyomásának ellenére sok vallási témájú képet is festett, visszatérő alakjai az angyalok, szentek, próféták. Ezek a figurák sokszor furcsa, látomásszerű összefüggésekben, és a modern élet motívumaival keveredve jelennek meg képein. Példa erre a Szent Antal megkísértése (1966), Sámsonnak levágják a haját (1967), Kiűzetés a Paradicsomból (1956), a Katalin-oltár (1961), Szárnyasoltár Dózsa emlékére vagy a Hűség című szárnyasoltár (1958). Leghíresebb műve a Darázskirály (1963). A különös, szomorú arcú, görcsös ujjakkal ábrázolt figura utal Krisztus alakjára, ugyanakkor a magányos, gyötrődő művész önarcképe is. A festmény a győri Xantus János Múzeumban látható. Műveit más magyar múzeumok is őrzik, így a Magyar Nemzeti Galéria, és a miskolci Hermann Ottó Múzeum. 
https://cultura.hu/kultura/kondor-bela-90-eve-hszuletett/
http://real.mtak.hu/10571/1/1057.pdf

2023
Január
7. 	150 éve született Zukor Adolf (1873–1976) producer, a Paramount Pictures filmvállalat alapítója, a hollywoodi filmgyártás egyik létrehozója. A falusi zsidó családba született Adolf már 7 évesen teljesen árva lett. Ezután rabbi nagybátyja vette magához Mátészalkára, ahol Adolf csak négy évet járt iskolába. A továbbtanulás helyett egy ismerős vegyeskereskedésében inaskodott, majd kalandvágyból és a jobb élet reményében 18 évesen hajóra szállt, és Amerikába utazott. Angolul nem tudott, minden vagyona a mellényzsebébe varrt 25 dolllárnyi árvasági járadék volt. Talpraesettsége révén hamarosan egy New York-i szőrmekereskedőnél kezdett el dolgozni és két év múlva már saját szőrmeüzletet nyitott Chicagóban. Kiváló üzleti érzékének köszönhetően 30 éves korára már sikeres üzletember volt a divatiparban. Mikor 1903-ban egy ismerőse avval kereste meg, hogy adjon neki kölcsönt egy moziba való befektetéshez, beszállt az üzletbe, mert nagy lehetőséget látott benne. A korai amerikai filmszínházak folyamatosan 5–10 perces rövidfilmeket játszottak, amelyek nagyrészt üldözési jeleneteket és gyakorlóeséseket mutattak be. Adolph Zukornak az volt a nagy ötlete, hogy a közönség valami hosszabbat, egy teljes játékfilmet is élvezhessen, ami egy teljes történetet mesél el. 1912-ben megtakarításait egy 40 perces filmbe fektette, amely egy európai történetet, Erzsébet királyné életét dolgozta fel, és a kor leghíresebb színésznője, Sarah Bernhardt játszott benne. A befektetés olyan sikeres volt, hogy még ugyanabban az évben új céget alapított azzal a céllal, hogy igényes regények és színdarabok filmre vitelét finanszírozza. 1913-ban megszületett A zendai fogoly című némafilm, amit a filmtörténet első nagyjátékfilmjének tartanak. 1914-ben Zukor már évi 30 film készítésére képes csapatot verbuvált, és a Broadwayen megnyílt 3500 férőhelyes mozipalotája. Ezután áttette székhelyét a nyugati partra, ahol Los Angeles külvárosában, Hollywoodban egy narancsfarm gazdasági épületét bérelte ki. Itt rendezte be az első filmstúdiót. Hamarosan csapatostul kéredzkedtek hozzá a kor népszerű színészei. 1916-ra filmgyára már uralta a filmszakmát. A nagy gazdasági világválság Zukor filmstúdióját is megviselte, de a Paramount Pictures néven újjászervezett cég hamarosan újra talpra állt. Zukor ekkor már a háttérbe vonult, de igazgatótanácsi elnökként még jelen volt a filmgyár vezetésében. 1949-ben életművéért Oscar-díjat kapott és egyike azon magyaroknak, akik csillagot kaptak a Hollywoodi hírességek sétányán. Adolph Zukor mindig is büszke volt magyar származására. Feleségével rendszerint magyarul társalogtak, többször ellátogattak Budapestre és szülőfalujába, Ricsére is, ahol a filmmogul újíttatta fel a református templomot és iskolát is építtetett. 103 éves korában halt meg. 
https://kepmas.hu/hu/egy-apro-ember-aki-az-amerikai-jatekfilm-atyja-lett-magyarok-hollywoodban-4-adolph-zukor 
31	1 éve halt meg Beke László (1944–2022) magyar művészettörténész. Gazdag szakmai munkássága nagy hatást gyakorolt a hazai művészettörténet tanítására is, a gimnáziumok számára írt, számos kiadást megért Műalkotások elemzése című tankönyvén keresztül. A tankönyvre a komplex látásmód, a lexikális tudásanyag helyett a műélvezetre nevelés, és a műelemzésre való érzékenység fejlesztése jellemző. Jól szemlélteti pedagógiai hitvallását a könyv előszavában leírt gondolata: „Az alkotó jellegű műelemzés annál jobb, minél egyénibb. A saját, mindenki másétól különböző műelemzési módszer kialakítására mindenki képes (mindenki tehetséges) – és végül hisszük, hogy ez a kreativitás átvihető a művészetről a vizualitás más területeire is.” 

Fabruár
10	125 éve halt meg Barabás Miklós (1810–1898) magyar biedermeier festő, grafikus. A biedermeier átmeneti művészeti stílus a klasszicizmus végén, melyre leginkább a kispolgári élet romantikus, egyszerű, békét sugárzó ábrázolása jellemző. Barabás Miklós volt a legkedveltebb és leginkább keresett festő az 1830-as évektől Magyarországon, főleg kiváló portréi miatt. A korszak krónikásának is tekintjük, mert többek között olyan történelmi kiválóságok arcképeit hagyta ránk, mint Wesselényi Miklós, Vörösmarty Mihály, Petőfi Sándor, gróf Széchenyi István, Arany János, továbbá Batthyány Lajos, Görgey Artúr, Bem József, Klapka György, valamint az aradi vártanúk közül Kiss Ernő és Leiningen-Westerburg Károly. A fontos közéleti személyiségek mellett gyakran festett arcképeket vagy egész alakos portrékat is gazdag nemesasszonyokról és polgárasszonyokról is. Ezek közül a munkái közül többet is a magyar portréfestészet legszebbjeiként tartanak számon. Stílusa egyszerű, tárgyilagos, érzelmektől mentes, bár kissé idealizált. Már kortársai is elismerő szavakkal illették, jól dokumentálja ezt Reviczky Gyula alkalmi versecskéje is, melyet Barabás egyik kitüntetésének megünneplésére írt:
Együtt küzdöttél az egész hazával,
Ecsettel kézben és szivedben lánggal,
És hogy csodálják késő unokák:
Megfested korod arcképcsarnokát
Tájképeket és zsánerképeket is festett, gyakran ábrázolta Buda és Pest fontos eseményeit, például A Lánchíd alapkőletétele című festményen (1842). Legendás vizuális memóriája és rajztudása volt. Egy korabeli anekdota szerint egy alkalommal harminchét év múltán emlékezetből elkészítette valakinek a portréját, mely azután az illetőről készült fényképpel összevetve hibátlannak bizonyult. Barabás Miklós számos alkotását őrzi a Magyar Nemzeti Galéria, a Magyar Nemzeti Múzeum, a debreceni Déri Múzeum, a Petőfi Irodalmi Múzeum, és több festményének a Magyar Tudományos Akadémia ad otthont. 
https://barabas.webnode.hu/l/barabas-miklos-akvarell-muveszete/
18.	175 éve született Louis Comfort Tiffany (1848–1933) amerikai művész, üvegfestő, a Tiffany-üveg kidolgozója. Egyéni újítása, hogy az üveget színezékkel keverve csodálatos opálos, és irizáló, vagyis több színben ragyogó árnyalatokat hozott létre. Az ún. Tiffany-lámpákhoz a kisebb üvegdarabok szélét sárgaréz szalaggal vonták be, melyeket azután összeforrasztottak. A technika lehetővé tette a lágy íveket, és a különleges formák kialakítását. A szecesszió stílust követve lámpabúráinak jellegzetes motívuma az ornamentikus növényi és virágdíszek, szitakötők és pillangók. Alkotásai mind a mai napig a legkeresettebb műtárgyak közé tartoznak. Technikáját ma már sorozatgyártásban is alkalmazzák, a Tiffany-lámpák a lakberendezésben az elegancia és kifinomult stílus egyedi képviselői. 
https://www.jakd.hu/index.php?p=evfordulo&id=1340
https://fahrenheitmagazine.com/diseno/arte-objeto/louis-comfort-tiffany-el-gran-disenador-que-tomo-la-naturaleza-como-musa
25.	300 éve halt meg Cristopher Wren (1632–1723) angol tudós, csillagász és földmérő, korának egyik legnagyobb barokk építésze. Részt vett a windsori kastély és a westminsteri apátság építési munkálataiban, valamint az 1666-os nagy londoni tűzvész után jelentős szerepet töltött be a város újjáépítésében. Ennek során őt bízták meg a leégett Szent Pál-székesegyház újratervezésével és megépítésével. Az új székesegyház kialakításában a római Szent Péter-bazilika híres kupolája és homlokzata inspirálta. Wren azonban egy különleges építészeti megoldást alkalmazott: nem gömbkupolát, hanem egy kúp-formát épített a Szent Pál-székesegyházra, mely így szerkezetileg sokkal könnyebb lett, és anyagtakarékosabb is volt a kivitelezés. A tetőszerkezet ezután kapott kívülről és belülről is egy-egy réteget, hogy gömb alakúnak nézzen ki. A Szent Pál-székesegyház kupolája nagy hatást gyakorolt az utókorra. Később számos változatban megjelenik, például a szentpétervári Szent Izsák-székesegyház, vagy a washingtoni Capitolium épületén. Cristopher Wren sírfelirata tökéletes összefoglalása munkásságának, és az utókor elismerő méltatásának: „Olvasó, ha emlékét keresed, nézz körül!”
https://www.rmg.co.uk/stories/topics/christopher-wren
https://utazom.com/anglia/london/latnivalok-londonban/a-szent-pal-szekesegyhaz

Március 
16.	A magyar zászló és címer napja. 175 éve, 1848-ban Pest városháza tornyára e napon tűzték ki először a magyar nemzeti zászlót, és általánossá lett a nemzeti színű kokárda viselése. A korunkra jellemző digitális világ gyakori eszközei a képi jelek és szimbólumok, melyek használata teljesen beépült a fiatalok mindennapi kommunikációjába. Nagyon fontos, hogy olyan nemzeti szimbólumok jelentésével is tisztában legyenek, mint a magyar zászló, a kokárda vagy a magyar címer, melyek a vizuális kultúra fontos elemei. A piros-fehér-zöld trikolór már a 13. századtól kezdve felbukkan a különböző királyi okmányokon, de hivatalosan 1848-ban alkották meg a mai értelemben vett nemzeti zászlót. A 19. századi értelmezés szerint a zöld szín a reményt, más értelmezésben a magyar földet jelképezi. A piros szín az erőt, és a hősök hazáért kiontott vérét, míg a fehér a hűséget és békét szimbolizálja. A nemzeti színű szalagból vart kokárda szintén meghatározó jelkép, a magyarsághoz tartozás és a forradalmi múlt nemzeti szimbóluma. Viselése leginkább március 15. ünnepéhez kötődik. A magyar címer jellegzetes motívumai a szent korona, a kettős kereszt, az árpádsávos vágott pajzsmező, és a hármashalom. A címerben minden szín és forma fontos jelentéssel bír.

Április
5.	300 éve halt meg Johann Bernhard Fischer Von Erlach (1656–1723) a barokk kor kiemelkedő osztrák építésze. Az ő tervei alapján épült meg Bécs egyik leghíresebb nevezetessége, a schönbrunni kastély. A versailles-i kastély mintájára épült hatalmas, U-alakú barokk palota úgy tudja megismételni a híres példakép pompáját, hogy tervezője közben sajátos osztrák stílust hozott létre. Az egyedülálló műemlék pompás berendezése és korhű tárgyai mellett a kastély parkja is igazi látványosság. 
6.	275 éve, 1748-ben e napon kezdték meg hivatalosan Pompeii feltárását. Az olasz várost 79-ben a Vezúv kitörése pusztította el, melynek során 7-8 méter vastag hamu és tufaréteg temette be. A feltárási munkákat Roque Joaquín de Alcubierre spanyol mérnök vezetésével kezdték meg, az ásatások egészen napjainkig folytatódnak. Mára az ókori város közel kétharmadát kiásták. Az ásatások során az utcák, középületek és magánházak mellett falfestmények, szobrok és számos műalkotás is előkerült. Híressé váltak azok a gipszlenyomatok is, melyeket egy különleges régészeti módszernek köszönhetően nyertek ki a föld alól. Az eljárás során folyékony gipszet fecskendeztek be az egykori élőlények alakját megőrző üregekbe, melyeket a gipsz megkötése után kibontottak a hamuréteg alól. Így egészen megdöbbentő, drámai erővel tárul a szemünk elé a Pompeii-ben élt emberek és állatok haláltusája, utolsó pillanataiknak lenyomata. A világ legnagyobb összefüggő romvárosaként Pompeii az UNESCO világörökség része, a világ egyik leglátogatottabb műemléke.
https://24.hu/tudomany/2020/05/09/pompeii-regeszet-italia-a-kitores-utan/
8.	50 éve halt meg Pablo Picasso (1881–1973) spanyol festő, képzőművész. Túlzás nélkül állíthatjuk, hogy a világon az egyik legismertebb alkotó, a modernista művészeti korszak legjelentősebb képviselője. Igazi kultusz épült köré már életében, és a személyéhez kötődő felfokozott érdeklődés azóta sem hunyt ki. A legnagyobb múzeumok őrzik alkotásait, bár megítélése ma is rendkívül ellentmondásos. Ahogy Fernande Olivier fogalmazott, Picasso „nyugtalan és nyugtalanító”, alkotásai sokszor nehezen érthetők és távol állnak a klasszikus szépségeszménytől. Mégis érdemes időt szánni rá, hogy mélyebben megismerjük sokrétű, szimbólumokban és művészettörténeti utalásokban gazdag, olykor játékos, máskor elevenünkbe vágó művészetét. Tehetsége egészen korán megmutatkozott. 8 éves kora óta festett, és már 14 évesen tökéletesen elsajátította az akkor oktatott akadémiai festészetet. Különböző festői korszakai során a művészettörténet szinte valamennyi stílusában alkotott. Kipróbálta az avantgárd irányzatokat is, de egyik csoport mellett sem kötelezte el magát. Erőteljesen hatottak rá a fekete-afrikai primitív művészet stílusjegyei, a kifejezés spontán egyszerűségét kereste. Híres mondása jól tükrözi ezt: „Négy évbe telt, míg megtanultam úgy festeni, mint Raffaello, de egy egész életbe, hogy úgy fessek, mint egy gyerek.”. Egész művészetét átszövi a játékosan kísérletező, mindig új utakat kereső, kötöttségek nélküli alkotó kedv, az ábrázolási szabályok lerombolása és átrendezése, és a kifogyhatatlan kreativitás. Rendkívül termékeny alkotó volt, hosszú élete során mindvégig aktívan dolgozott, több tízezer műalkotás maradt utána. A festmények mellett készített rajzokat, rézkarcokat, kerámiákat, szobrokat is. Az ő nevéhez fűződik a montázs és a kollázs technika elterjedése, melynek során a felületre felragasztott különböző tárgyak és anyagok (pl. fotó, újságpapír, bőr, textil stb.) hozzák létre a műalkotást. Visszatérő figurái az akrobaták, artisták, bohócok és harlekinek. Legismertebb művei a kubizmus stílusirányzatához kötődnek. Picasso ekkor a reneszánsz perspektíva helyett a tér és a forma ábrázolásának új látásmódját kereste. Mértani formákká bontja fel az arcot, az alakokat, a csendéletek és tájképek elemeit, és kreatív módon, leegyszerűsítve, összesűrítve rendezi át azokat. Az Avignoni kisasszonyok (1907) című festményét a kubizmus kezdetének szokták tekinteni. A Síró nő (1937) című kubista arckép Dora Maart, a festő egyik szerelmét ábrázolja. Az egyébként gyönyörű asszony arcképe torz, kifejezetten csúnya, mértani idomokkal szabdalt portré, mely leginkább egy összetört üvegcserépre hasonlít. A csúnyaság azonban ebben az esetben nem öncélú formai játék.  A fájdalom nyers, leplezetlen, őszinte bemutatása megrázó erejű. Az alkotás hatását tovább fokozza, hogy ma a szépség és fiatalság bálványozásához vagyunk szokva, amikor az internetes felületeken az emberek még a saját arcképüket is meghamisítják a filterek és különböző képszerkesztő programok segítségével. Egy másik nagy hatású alkotása a Guernica című kép, (1937), mely tiltakozás a spanyol polgárháború borzalmai és értelmetlen mészárlása ellen A festmény azonban messze túlmutat a konkrét történelmi eseményen. A késégbeesett, karjait segélykérőn kinyújtó alak, a halott gyermekét sirató anya figurája, (mely tulajdonképpen egy Pieta parafrázis), a rémülten nyerítő ló, vagy a vallató kamrákat idéző villanykörte alakú szembogár a mindenkori háborús szenvedések megrázó erejű szimbólumai. 
https://nullahategy.hu/picasso-ismeretlen-arca-elkepeszto-alkotasok-a-muvesz-gyerekkorabol/
https://tudasbazis.sulinet.hu/hu/muveszetek/muveszettortenet/muveszettortenet-12-evfolyam/modigliani/pablo-picasso-munkassaga
https://muveszlelkek.hu/pablo-picasso-egy-kulonc-zseni-elete/
18.	Műemlékvédelmi világnap. Ma már természetes számunkra, hogy akár itthon, akár külföldön járunk, régi korok épületei, – például várak, kastélyok, paloták, templomok, középületek, régi terek és városrészek – tárják fel előttünk az előző évszázadok művészeti értékeit. Ez azonban nem volt mindig így, sőt, a műemlékvédelemnek csupán a 19. században lett intézményesített, szervezett kerete. Az ezt megelőző korok általában átépítették vagy beleépítették a saját városképükbe, vagy éppen elbontották a régi épületeket. Jó példa erre a római Colosseum, melynek építését éppen 1950 évvel ezelőtt, 72-ben, Vespasianus császár uralkodása alatt kezdték meg. A csodálatos amfiteátrumot a középkorban rablótanyaként és erődítményként is használták, de leginkább értékes kőbánya volt a korabeli egyházi és világi építkezésekhez majdnem 1000 éven át. Így tűnt el róla az összes díszítő elem, márvány burkolat és márványülés. Végül az 1700-as években XIV. Benedek pápa nyilvánította szent hellyé, majd az 1800-as évek elején VIII. Pius pápa kezdeményezésére indultak komoly erőfeszítések az egyedülálló műemlék megóvására és helyreállítására. Magyarországon Henszlmann Imre művészettörténész, régész mellett olyan jelentős egyházi személyek nevéhez köthető a műemlékvédelem intézményeinek és szabályozásának megteremtése, mint Rómer Flóris bencés szerzetes, nagyváradi püspök, művészettörténész és régész, vagy Ipolyi Arnold nagyváradi püspök. A műemlékvédelem ma sokrétű feladatot lát el. Nem csak a műemlékek feltárása, helyreállítása és folyamatos karbantartása tartozik a hatáskörébe, de a nagyközönség számára a minél szélesebb körű hozzáférés biztosítása is. A műemlékvédelemhez tartoznak az épülethez tartozó festmények, freskók, szobrok és berendezési tárgyak restaurálási munkálatai is.
https://muemlekem.hu/
26.	225 éve született Eugène Delacroix (1798–1863) a francia romantikus festészet egyik legnagyobb alakja. Érzelmektől fűtött, teátrális, kavargó kompozíciójú képeire jellemzőek az élénk színek, a drámai megvilágítás, és zsúfolt hatás. Történelmi képek, egzotikus témájú alkotások, vadászjelenetek és arcképek jellemzik művészetét. Egyik leghíresebb alkotása A Szabadság vezeti népet című festmény (1831). Az allegorikus történelmi kompozíció középpontjában egy szenvedélyes női alak látható, mely nem valóságos figura, sokkal inkább a forradalmi lelkesedés és nemzeti érzés szimbóluma. Delacroix saját magát is ráfestette a képre, ő a baloldalt álló puskás, cilinderes férfialak. Hasonlóan drámai hatású alkotása a Villámlástól megrettent ló (1825–1829). Az erőteljes és kontrasztos színek, az állat ágaskodó, kicsavart testtartása egyszerre sugároznak nemes erőt és nyugtalanságot. A festmény a romantikus életérzés kiváló lenyomata, a Szépművészeti Múzeumban látható.
https://cultura.hu/kultura/a-romantika-festoje-delacroix/
https://www.szepmuveszeti.hu/mutargyak/villamlastol-megriadt-lo/
26.	775 éve, 1248-ban e napon szentelték fel a párizsi Sainte Chapelle-kápolnát. A kétszintes palotakápolna az érett gótika leggyönyörűbb alkotása. IX. Lajos építtette azzal a szándékkal, hogy ide helyezze el Krisztus halálának ereklyéit, melyeket 1239-ben Szíriából és Konstantinápolyból hozott (a töviskoronát, a kereszt egy darabját, a lándzsa vashegyét és a spongyát). A kápolna 15 méter magas, káprázatos színű üvegablakai teljesen uralják teret, a templomnak szinte nincs is oldalfala. Az üvegmozaikok bibliai jeleneteket ábrázolnak, legfontosabb funkciójuk mégis az a fény által keltett különleges atmoszféra és misztikus hatás, mely a kor felfogása szerint az Istennel való találkozás eszköze. A Sainte-Chapelle karcsú, magasba törő épülete, és belső terének varázslatos fényjátéka a lehető legtökéletesebben megvalósult, színtiszta gótika.
https://www.youtube.com/watch?v=hV3gjyKIMEo

Május
16. – A rajzolás világnapja. A rajzolás végigkíséri az emberiség művészetét az őskortól egészen napjainkig. Olyan fontos készségek kialakulásához és fejlesztéséhez elengedhetetlen, mint a finommotorikus képességek, a kézírás, a koncentrált figyelem, a szem és kéz koordináció, az absztrakciós készség kialakulása, valamint a vizuális nyelv értő és alkotó használata. A szabadkézi rajz amellett, hogy rendkívül szórakoztató elfoglaltság, nagyon jól fejleszti a kreativitást is. A digitális képalkotás korában különösen felértékelődik a szabadkézi rajzolásnak az a jellegzetessége is, hogy kézzel fogható, valódi alkotást hoz létre. Nem utolsó sorban mellette szól az is, hogy a lehető legegyszerűbb, legolcsóbb vizuális nevelési eszköz, hiszen csak papír és ceruza kell hozzá. 
https://mindsetpszichologia.hu/miert-erdemes-felnottkent-is-rajzolni
18.	Múzeumi világnap. Ennek alkalmából tartják májusban Budapesten a Múzeumok Majálisát a Múzeumkertben és a Magyar Nemzeti Múzeumban. A több tízezer látogató vonzó kulturális fesztivál a hazai múzeumoknak nyújt bemutatkozási lehetőséget. Hagyományosan ekkor osztják ki az Év Múzeuma és az Év Kiállítása díjakat. 
https://muzeumokmajalisa.hu/, 

Június
6.	75 éve halt meg Louis Lumière (1864–1948) francia fizikus, mérnök, feltaláló. Fivérével, Augusttal együtt az ő nevükhöz fűződik a kinematográf feltalálása. Ez az első olyan szerkezet, mely egyaránt alkalmas volt a mozgókép rögzítésére és vetítésére is. 1895. december 28.-án az első nyilvános párizsi vetítést tekintjük a mozi létrejöttének. Találmányuk nyomán fokozatosan megszületett a filmművészet, mely gyökeresen átformálta az emberiség kultúráját. A Lumière testvérek a szórakoztató, rövid burleszkfilmek mellett az első tudósításokat és dokumentumfilmeket is leforgatták. Ők használták elsőként a vágást, és a kamera mozgatását a filmezés közben. Louis egyébként igazi technikai zseni volt, 170 szabadalmat jegyzett.  A kamera mellett találmányai között szerepel számos fotográfiai eszköz, és orvostudományi újítások is, például az égési sebek kezelése, vagy az érzéstelenítés területein. 
https://mult-kor.hu/cikk.php?id=37662
7. 	175 éve született Paul Gauguin (1848–1903) francia posztimpresszionista festő. Mesébe illő színvilága, egzotikus témájú képei azt a harmóniát és ártatlanságot varázsolják elénk, melyet a modern kor embere elveszített. Gauguin ezt Tahitin, a maori őslakosok között vélte újra megtalálni. Hosszú út vezetett idáig. Paul Gauguin 35 éves koráig tisztes, átlagos polgári életet élt Franciaországban. Jómódú tőzsdeügynök volt, megnősült, házasságából öt gyermeke született. Magas jövedelme megengedte, hogy impresszionista festők képeiből alakítson ki magángyűjteményt. Szabadidejében ő is festegetett, majd az impresszionistákhoz kapcsolódva fokozatosan ki is állította a munkáit. Bár egész életében ateistának vallotta magát, képein fontos teológiai kérdéseket boncolgat. Jól példázza ezt a Jákob harca az angyallal (1888) vagy a Sárga Krisztus, (1889) és a Breton kálvária (1889) című művei. Ezeken a képeken különös módon keveredik a közvetlen környezet ábrázolása (például a francia táj, a helyi asszonyok népviselete) a szimbolikus jelentésű, álomszerű motívumokkal. Később eltávolodott az impresszionistáktól, és kialakult sík, dekoratív formavilága, és főleg alapszínekből álló, erőteljes színkezelése. A nagy fordulópontot az jelentette az életében, amikor 1883-ban hátat fordított a polgári életformának, és elhatározta, hogy csak a festészetnek szenteli életét. Gauguin 1891-ben utazott először Tahitire. Meg volt győződve róla, hogy ott egy nemes, romlatlan, tiszta világ várja majd, azonban nagy csalódással vette tudomásul, hogy az európai kolóniákon ennek nyoma sincs. A elveszett édenkert megtalálásának vágyától hajszolva egyre inkább elszakadt a nyugati civilizációtól, és a polinéz szigeteken, az őslakosok között telepedett le. Bár teljesen elszegényedett, egyre többet betegeskedett, és az otthon hagyott családjával sok anyagi vita okozott feszültséget, mégis remekművek sorát ontotta. Leginkább az őslakosok életét, maori nők aktképeit, és a csodálatos trópusi természeti környezetet örökítette meg. Ő is azok közé a festők közé tartozik, akiknek művészetét halála után fedezték fel és ismerték el Hosszú és súlyos betegség után, szegényen, a civilizációtól távol, egyedül halt meg a Marquises-szigetek egyikén. A Szépművészeti Múzeum több alkotását őrzi, köztük A fekete sertések (1891) című festményt.  
https://mng.hu/mutargyak/a-fekete-sertesek/
https://www.literatura.hu/archivum/gauguin/gauguin.html
17.	25 éve halt meg László Gyula (1910–1998) magyar régész-történész, művészettörténész, képzőművész. Sokrétű a munkásságát egy fontos irány fogja össze, ez pedig a magyarság múltjának, eredetének, népművészetének, kultúrájának és hagyományainak vizsgálata és megőrzése. Különösen szoros kapcsolat fűzte Erdélyhez. Fejfákat és népi bútorokat festett, és mintegy 600 portrét rajzolt kortárs erdélyi írókról, költőkről. Komoly régészeti és történelmi kutatásokat végzett, melynek eredményeit egészen különleges érzékkel tolmácsolta a gyerekeknek és fiataloknak. Könyveiben egyszerűen és érthetően, művészi színvonalú rajzokkal és magyarázó illusztrációkkal mutatta be a honfoglalás korának öltözékét, szerszámait, használati tárgyait, életmódját és hiedelemvilágát. Az 50 rajz a honfoglalókról, és a Hunor és Magyar nyomában című könyvei több nemzedék meghatározó olvasmányai voltak, és méltók arra, hogy megőrizzük az utókornak.
https://docplayer.hu/3577557-50-rajz-a-honfoglalokrol.html
24.	A hónap végén rendezik a múzeumok éjszakája programsorozatot. Hagyományosan délutántól kezdve különleges rendezvényekkel, meghosszabbított nyitvatartással várják a látogatókat az ország összes múzeumában. Kedvezményes belépővel, múzeumi buszjárattal több budapesti helyszín, tárlat is megtekinthető. 
https://muzej.hu/







Magyar irodalom	5
Magyar történelem	31
Zenetörténet	50
Vizuális kultúra	64














