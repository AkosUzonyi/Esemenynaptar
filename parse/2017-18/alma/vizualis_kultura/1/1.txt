150 éve született ÁRKAY ALADÁR (1868–1932) építész, iparművész, festő, a hazai modern egyházi építészet jelentős alakja. Műegyetemi tanulmányai után egy ideig a bécsi Fellner és Helmer építészek irodájában dolgozott. Művészetében az eklektika után a szecessziós jegyek, merész konstrukciók és modern formanyelv válik jellemzővé. Kallina Mórral közösen építették a budai Várban az azóta elpusztult Honvédelmi Minisztériumot, a Budai Vigadót és a Szent Gellért-emlékművet. Művei közül kiemelkedőek a Fasori református templom (1912), a városmajori kistemplom (1925), a győri színház. A győri gyárvárosi katolikus templom a hazai megújuló egyházi építészet első példája (1928).