150 éve született PIERRE BONNARD (1867–1947) francia posztimpresszionista festő. Jogi tanulmányokat kezdett, de a Julian Akadémiát, majd az École des beaux-arts-t is látogatta. Fontos művészbarátságai születtek (Édouard Vuillard, Paul Sérusier, Maurice Denis), akikkel jelentős összejöveteleik művészetelméleti vitákba torkollottak. Megalakították a Nabis (Próféták) művészeti csoportot. A csoport festészeti stílusában voltak hasonlóságok, de nem volt egységes, a gauguini tiszta színeket alkalmazták, hatott rájuk a szimbolizmus is. A kiforrott Bonnard fő témái: enteriőrök, arcképek, aktok. Alakjait a mindennapi tárgyak között ábrázolta, tisztálkodás, szépítkezés közben, különös megvilágítást alkalmazva. Képeibe gyakran komponált tükröt, új perspektívákat nyitva ezzel. Jellemző rá a nyitott ajtók, ablakok mögötti dolgok, a kinti tájrészlet megmutatása. Utolsó éveiben freskókat festett, templomi üvegablakokat is készített. A budapesti Szépművészeti Múzeumban látható Anya és gyermeke (1894) festménye, valamint grafikái közül több is a múzeum tulajdona. Bővebben: <a href='http://www.tate.org.uk/art/artists/pierre-bonnard-781'>www.tate.org.uk/art/artists/pierre-bonnard-781</a>
