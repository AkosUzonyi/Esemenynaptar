150 éve hunyt el GANZ ÁBRAHÁM (1814–1867) svájci származású gyáros, a magyar nehézipar egyik megteremtője. Vándorútja során 1841-ben érkezett Pestre, ahol a Széchenyi által kezdeményezett hengermalom építésénél kezdett dolgozni, 1842-től már az üzem vasöntödéjének vezette. 1845-ben saját céget alapított Budán, amely az 1850-es években, a Ganz szabadalma alapján gyártott kéregöntésű vasúti keréknek köszönhetően európai hírű gyárrá vált. Alkalmazottaival rendkívül humánusan bánt, keresetük mellett nyereségrészesedést is kaptak, ingyenes kórházi ellátásban és nyugdíjban részesültek. Mindezt jól tükrözi az a vers, amelyet tőlük kapott 1867-ben, a százezredik kéregöntésű kerék elkészülte kapcsán rendezett ünnepségen: „A munka nemesíti a férfierőt,
a munka emeli az ember értékét.
Éljen a férfi, aki munkát teremt!
Háromszoros éljen annak,
aki a munkát becsüli!”
Bővebben <a href='https://www.sztnh.gov.hu/hu/magyar-feltalalok-es-talalmanyaik/ganz-abraham'>https://www.sztnh.gov.hu/hu/magyar-feltalalok-es-talalmanyaik/ganz-abraham</a> 
